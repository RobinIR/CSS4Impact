Title: Kockunlr adambasna elektrik limiti muyyn edildi
Date: Fevral 26, 2019
URL: https://www.azadliq.org/a/28315812.html

Azərbaycan xəbərləri  Köçkünlərə adambaşına elektrik limiti müəyyən edildi  Qazla təmin olunmayan sıx müvəqqəti məskunlaşma yerlərində (yataqxana, pansionat və digər binalar) yaşayan məcburi köçkünlərə adambaşına ayda 300 kvt.saat elektrik enerjisi limiti müəyyən edilib.  Nazirlər Kabinetinin fevralın 17-də qəbul etdiyi qərarda belə yazılır.  Qərar “Məcburi köçkünlər və onlara bərabər tutulan şəxslər üçün vahid aylıq müavinətin müəyyən edilməsi haqqında” prezidentin yanvarın 23-də imzaladığı fərmanın və ona fevralın 14-də edilən dəyişikliklərin icrasını təmin etmək məqsədi daşıyır.  Buna da bax:​  'Bu yazıqlar köçkün düşüblərsə, məsuliyyətini dövlət daşımalıdır'   Qərarda məcburi köçkünlər və onlara bərabər tutulan şəxslərin adlı siyahılarının tərtib olunmasına da aydınlıq gətirilib.  Sənəddə qeyd edilir ki, faktiki istehlakçıların adlı siyahıları şəxsiyyəti təsdiq edən sənəd əsasında tərtib olunmalıdır. Siyahılar şəxslərin məskunlaşdıqları və əraziləri işğal olunmuş rayonların icra hakimiyyətlərinin səlahiyyətli nümayəndələri, kommunal xidmət təşkilatları, Qaçqınların və Məcburi Köçkünlərin İşləri üzrə Dövlət Komitəsinin (bundan sonra Komitə) təmsilçilərinin istifadə etdikləri xidmətlərin növləri göstərilməklə hazırlanacaq.  Bundan başqa, siyahılar davamlı yenilənməlidir.  Buna da bax:​  Sayğaclaşmaya etiraz dalğası genişlənir (Video) Müvəqqəti məskunlaşdıqları və əraziləri işğal olunmuş rayonların icra hakimiyyətlərinin başçıları istehlakçıların hər il yanvarın 1-nə ümumi adlı siyahısını, artma və azalmadan asılı olaraq, hər ay dəqiqləşdirilmiş hesabatı hazırlayıb təsdiq etməlidir.  Qeyd olunan sənədlər həm kağız, həm də elektron daşıyıcı variantında Komitəyə, elektron daşıyıcıda isə Maliyyə Nazirliyinə təqdim ediləcək.  Komitə təqdim olunmuş siyahıların dürüstlüyünü araşdıracaq, ödənişin aparılmasından ötrü hər növbəti ayın 15-dən gec olmayaraq zəruri sənədləri Maliyyə Nazirliyinə təqdim edəcək.  Buna da bax:  Ekspert: 'Sayğaclaşmaya etirazı doğru saymıram' Siyahıların düzgünlüyünə onları tərtib edən, təsdiqləyən şəxslər məsuliyyət daşıyacaqlar.  Xatırlatma  Ölkə başçısı yanvarın 23-də “Məcburi köçkünlər və onlara bərabər tutulan şəxslər üçün vahid aylıq müavinətin müəyyən edilməsi haqqında” fərman imzalamışdı.  Həmin sənədə əsasən, məcburi köçkünlərə, onlara bərabər tutulan şəxslərə yemək xərci müavinəti, kommunal və digər xidmətlər üzrə dövlət büdcəsindən ödənişlər dayandırılır. Bunun əvəzinə onlara hər ay 36 manat vahid aylıq müavinət verilməlidir.  Buna da bax:​  Məcburi köçkünlər: 'Sayğac istəmirik, torpağımızı istəyirik' Bu son günlər məcburi köçkünlərin etirazları ilə qarşılanmışdı.  Sonradan, fevralın 14-ü prezident yeni bir fərman verdi.  Sənəddə qeyd edilirdi ki, əvvəlki fərmanın 1.1. 1-ci hissəsində “məcburi köçkünlər və onlara bərabər tutulan şəxslər”dən sonra fərdi qaydada sayğacların quraşdırılması, texniki istismarı mümkün olmayan sıx müvəqqəti məskunlaşma yerində (yataqxana, pansionat) təbii qazla təmin olunmayan məcburi köçkünlər istisna olmaqla sözləri əlavə edilsin.  Buna da bax:  Məcburi köçkünlərin vahid aylıq müavinət qaydası təsdiq olundu   Bu fərmanda, həmçinin Qaçqınların və Məcburi Köçkünlərin İşləri üzrə Dövlət Komitəsinə də tapşırıq verilirdi. Yəni, komitə fərdi qaydada sayğacların quraşdırılması, texniki istismarı mümkün olmayan, təbii qazla təmin olunmayan sıx müvəqqəti məskunlaşma yerlərində yaşayan məcburi köçkünlərin sayını, yerlərini, adlı siyahılarını aidiyyəti üzrə “Azəriqaz” İstehsalat Birliyi, “Azərişıq” ASC və “Azərsu” ASC ilə birgə müəyyən etməlidir.  Bütün xəbərləri izləyin  Paşinyanla Əliyev daha tez görüşə bilərlər  Ermənistanın baş naziri Nikol Paşinyanla Azərbaycan prezidenti İlham Əliyev arasında iyulun 21-də Brüsseldə nəzərdə tutulan görüş daha əvvəl baş tuta bilər.  Bunu "Amerikanın Səsi"nə Ermənistan Təhlükəsizlik Şurasının katibi Armen Qriqoryan deyib.  Prezident İ.Əliyev iyulun 11-də deyib ki, yaxın günlərdə Ermənistanla sülh müqaviləsi ilə bağlı yüksək səviyyəli danışıqlar aparılacaq.  Əliyevin sözlərinə görə, Azərbaycanın sülh danışıqları ilə bağlı mövqeyi aydındır, məntiqlidir, beynəlxalq hüquqa əsaslanır. O bildirib ki, bu ilin mayında Ermənistan artıq Azərbaycan ərazisinin parametrlərini də, o cümlədən Qarabağ və anklav kəndlər daxil olmaq şərtilə rəsmən tanıyıb: "Sıra gəlib çatıb ki, eyni sözlər kağız üzərində də öz təsdiqini tapsın, imzalar atılsın və münasibətlər yaradılsın".  İyunun 1-də Kişinyovda danışıqlardan sonra Avropa İttifaqı Şurasının prezidenti Şarl Mişel demişdi ki, Ermənistan baş naziri və Azərbaycan prezidentinin üçtərəfli formatda növbəti görüşü iyulun 21-də Brüsseldə baş tutacaq.  2020-ci ildə 44 günlük İkinci Qarabağ müharibəsi nəticəsində Azərbaycan Qarabağın bir hissəsinə və ətraf 7 rayona nəzarəti bərpa edib.  Laçın dəhlizində və Qarabağdakı təmas xəttində Rusiya sülhməramlıları yerləşdirilib. Tərəflər sülh sazişi imzalamayıb.  Fəalın prezidenti tənqid edəndən sonra saxlandığı bildirilir  İctimai fəal Lətif Məmmədovun iyulun 12-də saxlanıldığı bildirilir.  Fəalın yaxınları "Turan"a bildirib ki, o, Prezident İlham Əliyevin Söyüdlü kəndindəki etirazlarla bağlı dediklərini sosial şəbəkədə kəskin tənqid edəndən sonra gecə saatlarında saxlanılıb. Onların sözlərinə görə, Məmmədov mülki geyimli şəxslər tərəfindən naməlum istiqamətə aparılıb və bir neçə saat keçməsinə baxmayaraq, hələ də ondan heç bir xəbər yoxdur.  Məsələ ilə bağlı Daxili İşlər Nazirliyinin (DİN) Mətbuat xidmətinin əməkdaşı Nurlan Əliyev "Turan"a bildirib ki, Məmmədov daxil olmuş müraciət əsasında polis orqanına dəvət olunub, araşdırma aparılır. Xatırlatma  İyulun 11-də ilk yarımilin sosial-iqtisadi yekunlarına həsr olunmuş müşavirədə İ.Əliyev Gədəbəyin Söyüdlü kəndində baş verənləri "qəbuledilməz" adlandırıb. O, xalqın haqlı olaraq səsin ucaldığını, amma, eyni zamanda, polisə daş atmağına görə utanmaq gərəkdiyini bildirib.  Prezident qeyd edib ki, təkcə Azərbaycan polisi özünü ləyaqətlə aparıb və heç kəsə polisə ləkə vurmağa imkan verilməyəcək.  İyunun 20-də Gədəbəy rayonunun Söyüdlü kəndinin sakinləri "Gədəbəy" yatağından qızıl hasilatı və emalı müəssisəsinin çirkab suları üçün ikinci süni gölün yaradılmasına etiraz ediblər. Etirazlar zamanı polis müdaxilə edib, nəticədə 10 nəfərə yaxın şəxsin xəsarət aldığı və rəsmi olaraq beş nəfərin inzibati həbs olunduğu deyilir.  DSX-da daha bir əsgər ölümü  İyulun 11-də Dövlət Sərhəd Xidmətinin (DSX) daha bir hərbi qulluqçusu həlak olub. Əsgər Cahid Əliyevin xidmətdə olarkən təhkim olunmuş silahdan açılmış atəş nəticəsində həyatını itirdiyi bildirilir.  Bu barədə "Turan"a DSX-dən məlumat verilib.  Faktla bağlı DSX və Hərbi Prokurorluğun araşdırma apardığı qeyd olunur.  Ümumilikdə bu, ötən ilin sonundan DSX-da intihar olduğu deyilən beşinci ölüm hadisəsidir.  +++  Dövlət Sərhəd Xidmətinin (DSX) Naxçıvanda xidmət keçən əsgəri Kənan Bəkiyevin atəş açmaqla özünü öldürdüyü bildirilir.  Hərbi Prokurorluqdan "Turan"a bildirilib ki, fakt üzrə Naxçıvan hərbi prokurorluğunda Cinayət Məcəlləsinin 125-ci (özünü öldürmə həddinə çatdırma) maddəsi ilə cinayət işi başlanıb, istintaq davam etdirilir.  Prokurorluqdan hadisənin səbəbləri və detalları haqda məlumat verilməyib.  İyunun 10-da da DSX-nin hərbi qulluqçusu, kiçik gizir Rahil Əhmədovun intihar etdiyi bildirilmişdi.    Salayevin yenidən aclığa başladığı deyilir  Azərbaycan Xalq Cəbhəsi Partiyasının (AXCP) həbsdə olan üzvü Zamin Salayevin yenidən aclıq aksiyasına başladığı bildirilir.  Bu barədə onun vəkili Nemət Kərimli "Turan"a məlumat verib.  Vəkilin sözlərinə görə, iyulun 10-da aclıq aksiyasını başlayan Salayev azadlığa buraxılmasını tələb edir.  Vəkil qeyd edib ki, Salayev iyunun 1-də 114 günlük aclıq aksiyasını verilən vədlərdən sonra dayandırmışdı: "Ancaq iyulun 6-da Bakı Apellyasiya Məhkəməsində keçirilən prosesə jurnalistləri buraxmayıblar, müdafiə tərəfinin də vəsatətləri təmin edilməyib. Zamin bəy belə olan halda düşündü ki, ona işə ədalətli baxılması ilə bağlı verilən vədlər yerinə yetirilməyəcək və aclıq aksiyasına yenidən başlamaq qərarı verib".  Kərimlinin sözlərinə görə, Salayevin sağlamlığında ciddi problemlər var, bundan əvvəlki aclıq aksiyasından hələ tam bərpa olunmayıb və bu aclıq onun səhhətinə ciddi zərbə vura bilər.  Penitensiar Xidmətdən "Turan"a bildirilib ki, məsələ araşdırılandan sonra məlumat veriləcək.  Xatırlatma  Zamin Salayev fevralın 7-də həbs olunub. Ona qarşı Cinayət Məcəlləsinin 221.3-cü (Xuliqanlıq - silahdan və ya silah qismində istifadə olunan əşyalardan istifadə edilməklə zərər çəkmiş şəxsə zor tətbiq olunması) maddəsi ilə cinayət işi açılıb. Rəsmi məlumata görə, Salayev Qaradağ rayonu ərazisindəki "Lökbatan dairəsi" adlanan yerdə xuliqanlıq zəminində Sahil qəsəbə sakini Natiq Süleymanova bıçaqla qarın və əl nahiyələrindən xəsarət yetirərək hadisə yerindən uzaqlaşıb.  Salayevin özü bu ittihamları qəbul etməyib və həbsini siyasi fəaliyyəti ilə əlaqələndirib.  Qaradağ Rayon Məhkəməsinin qərarı ilə o, 4 il azadlıqdan məhrum edilib.  Həbsinə etiraz olaraq Salayev 114 gün aclıq aksiyasını keçirib.  Yerli hüquq müdafiəçiləri Zamin Salayevi siyasi məhbus hesab edir. Azərbaycan hökuməti isə, bir qayda olaraq, ölkədə siyasi motivlərlə həbslərin olmasını inkar edir.  Səfərbərlik xidmətindən yenə saxlananlar var  Səfərbərlik və Hərbi Xidmətə Çağırış üzrə Dövlət Xidmətinin Xəzər rayon idarəsinin vəzifəli şəxslərinin saxlandığı bildirilir. Bu haqda Baş Prokurorluğun mətbuat xidməti məlumat yayıb.  İdarənin Həqiqi hərbi xidmətə çağırış şöbəsinin rəisi vəzifəsini icra edən baş zabiti Savalan Rəsulov və həmin şöbənin zabiti Fərid İsmayılovun barəsində həbs-qətimkan tədbiri seçilib. Məlumatda deyilir ki, onlar digər şəxslərlə qabaqcadan əlbir olub müxtəlif məbləğlərdə pul vəsaitləri qarşılığında ayrı-ayrı çağırışçıları həqiqi hərbi xidmətə yararsız hesab edilmələrinə köməklik göstəriblər.  Rəsulov və İsmayılova qabaqcadan əlbir olan bir qrup şəxs tərəfindən rüşvət alma, təkrar rüşvət alma, külli miqdarda rüşvət alma maddələri ilə ittiham elan olunub.  Adı çəkilən şəxslərin ittihamlara münasibəti bəlli deyil.  Bugünlərdə Xidmətin Xaçmaz, Cəlilabad və Laçın rayon şöbələrinin vəzifəli şəxsləri də eyni ittihamlarla istintaqa cəlb olunublar. Onların da ittihamlara münasibətləri açıqlanmayıb.   Dövlət Departamenti sülh danışıqlarını 'səbirsizliklə' gözləyir  Dövlət Departamenti Azərbaycan və Ermənistanın bundan sonra da sülh müqaviləsinin bağlanması səylərində Birləşmiş Ştatların dəstəyindən və iştirakından yararlanacağını bildirib.  Bu məlumatı "Turan"ın Vaşinqtondakı müxbiri verib.  "Biz əvvəlki kimi razılığın mümkün olduğunu hesab edirik və yaxın aylarda gələcək danışıqları səbirsizliklə gözləyirik", – mətbuat katibi Metyu Miller mətbuat üçün gündəlik brifinqdə "Turan"ın suallarına cavabda bildirib.  Ötən ayın sonlarında dövlət katibi Entoni Blinken Arlinqtonda, Xarici Əlaqələr üzrə Milli Tədris Mərkəzində Azərbaycan və Ermənistanın xarici işlər naziri Ceyhun Bayramov və Ararat Mirzoyanı qəbul edib.  "Arlinqton prosesinin baş tutması üçün azərbaycanlılar və ermənilər yaxın günlərdə və aylarda nə etməlidir" sualına cavabda Miller belə deyib: "Düşünürəm ki, danışıqların davam etməsi daha bir əlamət olardı, biz onları dəstəkləməyə davam edirik".  Rəsmi şəxslərin sözlərinə görə, ötən ay nazirlərin görüşü zamanı növbəti irəliləyiş əldə olunub, amma dövlət katibi Blinkenin fikrincə, "yekun razılığa nail olmağa çalışmaq üçün böyük iş görülməlidir". Xatırlatma  1988-ci ildə başlayan Qarabağ münaqişəsi Azərbaycan və Ermənistan arasında döyüşlərə səbəb olmuşdu.  1994-cü il atəşkəs razılaşmasına qədər Azərbaycanın Dağlıq Qarabağ bölgəsi və ona bitişik 7 rayonu işğal edilmişdi.  Amma 2020-ci ildə Azərbaycan Qarabağın bir hissəsinə və ətraf 7 rayona nəzarəti bərpa edib.  Azərbaycan, Ermənistan, Rusiya rəhbərliyinin 2020-ci il noyabrın 9-da (10-da) imzaladığı birgə bəyanatla döyüşlər dayandırılandan sonra Laçın dəhlizində və Qarabağdakı təmas xəttində Rusiya sülhməramlıları yerləşdirilib.  23 tikinti şirkətindən şikayətlər var – sayğaclarla bağlı  Çoxmənzilli yaşayış binaları tikən 23 şirkət barədə materiallar Baş Prokurorluğa göndərilib.  Bu haqda "Turan"a İqtisadiyyat Nazirliyi yanında Antiinhisar və İstehlak Bazarına Nəzarət Dövlət Xidmətindən məlumat verilib.  Məlumata görə, son dövrlər çoxmənzilli yaşayış binalarındakı mənzillərdə sayğac quraşdırılmasına görə tikinti şirkətlərinin mülkiyyətçilərdən ödəniş tələb etməsindən şikayətlər artıb.  Müraciətlər mənzil-tikinti kooperativləri (MTK), məhdud məsuliyyətli cəmiyyətlər (MMC) barədədir. Belə ki, alıcılarla bağlanan müqavilələrdə mənzillərin su, elektrik və qaz sayğacları ilə təchiz edilməsi, onların quraşdırılmasına görə ödənişlər barədə tələblər yer alır.  Məlumatda deyilir ki, belə fəaliyyəti həyata keçirən vəzifəli şəxslərin əməllərində dələduzluq, vəzifədən sui-istifadə və istehlakçıları aldatma hallarının əlamətləri var.  Qanunvericiliyə görə, əhalinin su, elektrik və qaz sayğacları ilə təchiz edilməsi və quraşdırılmasını təchizatçılar öz vəsaiti hesabına gerçəkləşdirməlidir, sayğacın dəyərini tələb edə bilməzlər.  Məsələ ilə bağlı Baş Prokurorluqdan məlumat almaq mümkün olmayıb. Qurum konkret hansı şirkətlər barədə müraciət edildiyi haqda bilgi verməyib.  Azərbaycanda terror planlaşdıran əcnəbinin saxlandığı bildirilir  Azərbaycanda terror aktı törətməyi planlaşdıran xarici ölkə vətəndaşının saxlanıldığı bildirilir. Bu barədə Dövlət Təhlükəsizliyi Xidməti (DTX) məlumat yayıb.  Məlumatda deyilir ki, Əfqanıstan vətəndaşı Favzan Musa Xan digər şəxslərlə qabaqcadan əlbir olaraq Azərbaycanda terror aktı törətməyi planlaşdırıb. Onun Bakıda üçüncü dövlətin səfirliyinin binası ətrafında müşahidə apardığı, məqsədinin ərazinin koordinatlarını müəyyənləşdirmək olduğu bildirilir. Şübhəlinin terror aktına digər şəxslərin cəlbi, odlu silah və partlayıcı maddələrin əldə edilməsi, buna görə maliyyə dəstəyinin alınması üçün digər şəxslərlə sövdələşdiyi qeyd olunur.  Məsələ ilə bağlı Favzan Musa Xanın və onun vəkillərinin münasibətini öyrənmək mümkün olmayıb.  Penitensiar Xidmətə yeni rəis təyin olunub  Ceyhun Həsənov ədliyyə nazirinin müavini – Penitensiar xidmətin rəisi vəzifəsindən azad edilib.  Bununla bağlı iyulun 10-da Prezident İlham Əliyev sərəncam imzalayıb.  Prezidentinin digər sərəncamına əsasən, ədliyyə nazirinin müavini - Penitensiar Xidmətinin rəisi vəzifəsinə Mirsaleh Seyidov təyin olunub.  Ədliyyə general-leytenantı C.Həsənov Penitensiar Xidmətinin rəisi vəzifəsinə 2016-cı ildə təyin olunmuşdu.  Ədliyyə polkovniki M.Seyidov təyinatdan öncə Əməliyyat-rejim idarəsinin rəisi vəzifəsində çalışıb. Onun adı bir sıra siyasi işlərdə keçmişdi.  Ağcabədidə 34 nəfərin toyda zəhərləndiyi bildirilir  İyulun 9-da Ağcabədi rayonunun Rəncbərlər kəndində toy mərasimində 34 nəfərin zəhərləndiyi bildirilir.  Tibbi Ərazi Bölmələrini İdarəetmə Birliyindən (TƏBİB) "Turan"a bildirilib ki, qida zəhərlənməsi şübhəsi ilə Ağcabədi Rayon Mərkəzi Xəstəxanasının Təcili tibbi yardım şöbəsinə 34 nəfər (11-i uşaq olmaqla) yerləşdirilib.  33 nəfər ambulator müalicə üçün evə buraxılıb, hazırda bir nəfərin müalicəsi davam etdirilir, vəziyyəti orta ağırdır.  Azərbaycan Qida Təhlükəsizliyi Agentliyindən (AQTA) da "Turan"a bildirilib ki, hadisənin səbəblərinin müəyyənləşdirilməsi ilə bağlı araşdırmalara başlanılıb: "İlkin araşdırma zamanı məlum olub ki, məişət şəraitində hazırlanan məhsullar toy mərasimində istehlakçılara təqdim olunub".   Bakı yenə Azərbaycan ərazilərinin atəşə tutulduğunu bildirir  Azərbaycanın Müdafiə Nazirliyi (MN) Ermənistanı Azərbaycan ordusunun mövqelərini yenidən atəşə tutmaqda ittiham edir.  Nazirliyin bazar günü yaydığı məlumatda bildirilir ki, iyulun 8-i gecə saatlarından bazar günü səhər saatlarınadək Azərbaycan Ordusunun Kəlbəcər və Ordubad rayonu istiqamətlərindəki mövqeləri Ermənistan tərəfdən müxtəlif çaplı atıcı silahlardan fasilələrlə atəşə tutulub. Xəbərdə bildirir ki, Ermənistan silahlı qüvvələrinə məxsus dronlar Azərbaycan ordusunun Naxçıvan və Laçındakı mövqeləri, "qeyri-qanuni erməni silahlı dəstələrinə məxsus kvadrokopter isə Xocavənd rayonu Tağaverd kəndi istiqamətində yerləşən bölmələrimizin mövqeləri üzərində kəşfiyyat xarakterli uçuşlar aparmağa cəhd göstərib."  Məlumatda bu cəhdlərin qarşısının alındığı qeyd olunur. Nazirlik eyni zamanda bildirir ki, Azərbaycan ərazisindəki qeyri-qanuni erməni silahlı birləşmələrinin səngərlər qazmaq, sığınacaqlar hazırlamaq, eləcə də döyüş mövqelərinə müşahidə kameraları quraşdırmaq cəhdlərinin qarşısı alınıb.  Ermənistanın müdafiə nazirliyi isə bu məlumatı təkzib edir.  Nazirliyin iyulun 9-da yaydığı məlumatda qeyd olunur ki, "iyulun 8-dən 9-na keçən gecə Ermənistan Silahlı Qüvvələrinin bölmələrinin dövlət sərhədinin şərq və cənub-şərq hissələrində yerləşən Azərbaycan mövqelərini atəşə tutması barədə Azərbaycan Müdafiə Nazirliyinin yaydığı məlumat növbəti dezinformasiyadır."  Bakı və Yerevan tez-tez bir-birini atəşkəsi pozmaqda ittiham edir və elə eyni zamanda da bu ittihamları qarşılıqlı olaraq da təkzib edirlər.  Xatırlatma  1988-ci ildə başlayan Qarabağ münaqişəsi Azərbaycan və Ermənistan arasında döyüşlərə səbəb olub.  1994-cü il atəşkəs razılaşmasına qədər Azərbaycanın Dağlıq Qarabağ bölgəsi və ona bitişik 7 rayonu işğal olunub.  Azərbaycan 2020-ci ildə 44 günlük müharibə ilə Qarabağın bir hissəsinə və ətraf 7 rayona nəzarəti bərpa edib. Qarabağı Ermənistanla birləşdirən Laçın dəhlizinə və Qarabağda ermənilər yaşayan yerlərə Rusiya hərbçiləri yerləşdirilib. Tərəflər sülh sazişi imzalamayıb, sərhədlər demarkasiya olunmayıb.  DİN Söyüdlü hadisələrində polisin hərəkətlərini araşdırıb  Gədəbəy rayonunun Söyüdlü kəndində asayişin pozulmasının qarşısını alan ayrı-ayrı əməkdaşların funksional vəzifələrin icrasında pozuntulara yol verməsi müəyyən edilmiş və həmin halların gələcəkdə təkrarlanmaması üçün tərəfimizdən davamlı təşkilati-praktiki tədbirlər görülür.  Bunu Daxili İşlər Nazirliyi Söyüdlü hadisələri zamanı polis əməkdaşlarının hərəkətlərinin araşdırılması ilə bağlı Turanın verdiyi suallara cavab olaraq bildirib.  Vurğulanıb ki, şəxsi heyətin ekstremal vəziyyətlərdə davranışının təkmilləşdirilməsi məqsədilə nazirlik mütəmadi təlimlər keçirir.Nazirlikdən açıqlamaya görə, son illərin təcrübəsi, polisin, aksiyalarda xüsusi aqressivliyi ilə seçilən iştirakçılara qarşı təmkinli və sivil davranış nümayiş etdirdiyini deməyə əsas versə də, bəzən müvafiq sahədə nöqsanlar da qeydə alınır. Xatırlatma  İyunun 20-də Gədəbəy rayonun Söyüdlü kəndin sakinləri "Gədəbəy" yatağından qızıl hasilatı və emalı müəssisəsinin çirkab suları üçün ikinci süni gölün yaradılmasına etiraz ediblər.  Etirazlar zamanı polis müdaxilə edib, nəticədə 10 nəfərə yaxın xəsarət aldığı və rəsmi olaraq 5 nəfər inzibati həbs edildiyi deyilir.  İyunun 22-də isə kəndin girişinə və çıxışına polis postları qurulub.  Baş nazir Əli Əsədovun tapşırığı ilə süni gölün insanların sağlamlığına təhlükəli olub-olmadığını yoxlamaq məqsədilə komissiya yaradıldı. Hazırda komissiya işini davam etdirdiyi bildirilir.  Səfərbərlik Xidmətinin Xaçmaz şöbəsinin rəisi həbs edilib  Səfərbərlik və Hərbi Xidmətə Çağırış üzrə Dövlət Xidmətinin (SHXÇDX) Xaçmaz rayon şöbəsinin rəisi Rahim Ağayev həbs edilib.  Baş Prokurorluğun Mətbuat Xidmətindən bildirilib ki, o 5 min manat rüşvət almaqda şübhəli sayılır.  Rahim Ağayevə Cinayət Məcəlləsinin 311.3.3 (külli miqdarda rüşvət alma) və 308.2-ci (ağır nəticələrə səbəb olan vəzifə səlahiyyətlərindən sui-istifadə) maddələrilə ittiham elan edilərək barəsində məhkəmənin qərarı ilə həbs qətimkan tədbiri seçilib.  Amma ittihama Rahim Ağayevdən və onun vəkillərindən münasibət öyrənmək mümkün olmayıb.  Vəkil: Söyüdlüdə həbs olunanları Bakıya gətiriblər  Söyüdlü hadisələri zamanı inzibati qaydada həbs olunanların Bakıya Daxili İşlər Nazirliyinin Baş Mütəşəkkil Cinayətkarlıqla Mübarizə İdarəsinə gətirildiyi bildirilir.  Hüquqşunas, Söyüdlü İşçi Qrupunun üzvü Səməd Rəhimli Turana bildirib ki, həmin şəxslərə ya cinayət işi açılıb, ya da onlar Bakıya qanunsuz gətirilib.  Rəhimlinin sözlərinə görə, Söyüdlü hadisələri çərçivəsində 11 nəfər həbs olunub. "Onlardan 8-i İnzibati Xətalar Məcəlləsinin 513-cü (Toplantıların təşkili və keçirilməsi qaydalarının pozulması) maddəsi ilə həbs olunub, 3 nəfərə qarşı isə narkotik ittihamı ilə cinayət işi açılıb".  Hüquqşunas əlavə edib ki, həbs olunan şəxslərin apellyasiya şikayətləri hazırlansa da, onların qohumları vəkillə müqavilə imzalamaqdan imtina etdilər:  "Ona görə də biz apellyasiya şikayətləri göndərə bilmədik və müddətini ötürdük. Kənd sakinləri və həbs olunanların qohumları hüquqi yardımdan imtina edib".  Məsələyə Daxili İşlər Nazirliyin Mətbuat xidmətindən münasibət bildirilməyib. Xatırlatma  İyunun 20-də Gədəbəy rayonun Söyüdlü kəndin sakinləri "Gədəbəy" yatağından qızıl hasilatı və emalı müəssisəsinin çirkab suları üçün ikinci süni gölün yaradılmasına etiraz ediblər.  Etirazlar zamanı polis müdaxilə edib, nəticədə 10 nəfərə yaxın şəxsin xəsarət aldığı və rəsmi olaraq 5 nəfərin inzibati həbs edildiyi deyilir.  İyunun 22-də isə kəndin girişinə və çıxışına polis postları qurulub. Baş nazir Əli Əsədovun tapşırığı ilə süni gölün insanların sağlamlığına təhlükəli olub-olmadığını yoxlamaq məqsədilə komissiya yaradıldı. Hazırda komissiyanın işini davam etdirdiyi bildirilir.  İran Azərbaycan səfirliyinə hücumla bağlı bəyanat yayıb  Azərbaycanın Tehrandakı səfirliyinə silahlı hücum işi üzrə əvvəlkitək bir müttəhim var. Turan agentliyi İran KİV-in məlumatına istinadla yazır ki, bu barədə bugün İranın məhkəmə sistemi və ədliyyə üzrə nümayəndəsi Məsud Satayişi bildirib.  O baş verənləri "gözlənilməz və kədərli insident” adlandırıb. "Odur ki, ölkənin məhkəmə, siyasi və güc orqanları hər zaman bildiriblər ki, bu hücumun əsas günahkarı və ya bunda əli olan digər şəxslərlə qətiyyətli və qanuni şəkildə davranmaq lazımdır. Geniş araşdırmalardan sonra qeyd olunub ki, işin müxtəlif aspektləri aydınlaşdırılmalı və iş Azərbaycan hökumətilə əməkdaşlıq şəraitində hökmün çıxarılması ilə nəticələnməlidir. Əvvəlkitək iş üzrə eyni müttəhim keçir”, - Satayişi deyib.  Onun bəyanatı İranın Xarici İşlər nazirliyinin rəhbəri Hüseyn Əmir Abdollahianın Azərbaycana səfəri ərəfəsində səslənib. Nazir iyulun 5-6-da Bakıda Qoşulmama Hərəkatının nazirlər konfransında iştirak edəcək.  Azərbaycan səfirliyinə hücum bu il yanvarın 27-də silahlı şəxs tərəfindən törədilib. O, bir mühafizəçini öldürüb, digərini yaralayıb. Üçüncü mühafizəçi onu səfirliyin binasından çıxarmağı bacarıb, bundan sonra o, diplomatik missiyanı və onun əməkdaşlarını təhdid etməyə davam edib.  Azərbaycanın kütləvi informasiya vasitələrində yayılan görüntülərə görə, bütün bu müddətdə yerli polis əməkdaşları və İranın digər hüquq-mühafizə orqanları səfirliyə hücum edən şəxsə müdaxilə etməyib, onu ancaq bir qədər sonra saxlayıblar. Saxlanılan şəxs  Saxlanılan şəxs İran vətəndaşı, 50 yaşlı Yasin Hüseynzadədir.  Eyni zamanda, polis hücum edən şəxsin səfirliyin binasının yanında müsahibə verməsinə və cinayətin motivlərini açıqlamasına mane olmayıb.  O, cinayətin səbəblərini “ailə və şəxsi problemlərilə” əlaqələndirib, deyib ki, guya onun Azərbaycan vətəndaşı olan xanımını səfirlikdə “gizlədiblər”.  Azərbaycanda səfirliyə hücum terror aktı kimi qiymətləndirilib və hərtərəfli araşdırma tələb olunub.  Rəsmi Bakı səfirliyin bütün əməkdaşlarını təxliyə edib və diplomatik missiyanın fəaliyyətinin bərpası üçün “hücumu həyata keçirən cinayətkarların və sifarişçilərin məsuliyyətə cəlb edilməsini” şərt kimi irəli sürüb.  İndiyədək İran hakimiyyəti istintaqın gedişi barədə susurdu.  Azərbaycan XİN-dən Turana bildirilib ki, bu məsələ ilə bağlı nazilikdə hələlik açıqlama yoxdur.  Xəzərdə, Xaçmaz yaxınlığında zəlzələ olub  İyulun 4-də saat 00:01-də Xəzər dənizində zəlzələ qeydə alınıb.  Bu barədə Azərbaycan Milli Elmlər Akademiyası nəzdində Respublika Seysmoloji Xidmət Mərkəzi məlumat verib.  Məlumatda vurğulanır ki, yerin 20 km dərinliydə olan zəlzələnin maqnitudası 5.7-yə bərabər olub.  Bundan əvvəl Avropa Aralıq dənizi Seysmoloji Mərkəzinin məlumatında deyilirdi ki, təkanların episentri Xaçmaz rayonunun 80 kilometrliyində olub.  Yeraltı təkanlar Azərbaycanın bir sıra rayonlarında, o cümlədən paytaxt Bakıda hiss olunub.  Dağıntı və tələfat barədə məlumat daxil olmayıb  Zəlzələdən sonra xırda təkanlar, afterşoklar olur. Amma güclü zəlzələ gözlənilmir.  Bunu Turana Respublika Seysmoloji Xidmət Mərkəzinin baş direktoru Qurban Yetirmişli Azərbaycanda iyulun 4-də baş vermiş zəlzələdən sonra bildirib.  Onun sözlərinə görə, narahatlığa ehtiyac yoxdur.  Fövqəladə Hallar Nazirliyindən isə Turana bildirilib ki, ilkin məlumata əsasən, zəlzələ ilə əlaqədar olaraq dağıntı və tələfat barədə məlumat daxil olmayıb.  Daxili İşlər Nazirliyindən də bildirilib ki, bəzi sosial şəbəkə səhifələrində dağıntılar və tələfatla bağlı yayılan iddialar əsassızdır, həqiqəti əks etdirmir.  Qeyd olunub ki, DİN tərəfindən ölkə polisinə xüsusi tapşırıqlar verilib, xidmətə əlavə qüvvə cəlb edilməklə, fasiləsiz xidmət təşkil edilib. Həyəcan yaradan xüsusi hal müşahidə edilmir. Bütün informasiyalar diqqətlə izlənilir.  TƏBİB-dən də Turana bildirilib ki, qurumun icraçı direktoru Vüqar Qurbanovun tapşırığına əsasən Bakı şəhəri və regionlardakı Təcili və təxirəsalınmaz tibbi yardım stansiyaları, eləcə də tibb müəssisələrinin təcili yardım şöbələri gücləndirilmiş iş rejiminə keçib.  Qurumdan qeyd olunub ki, Bakı şəhər Təcili və Təxirəsalınmaz Tibbi Yardım Stansiyasının 125 tibbi briqadası xidmət üçün cəlb olunub. Vurğulanıb ki, hazırda paytaxtın müxtəlif istiqamətlərində, küçələrdə əhalinin nisbətən sıx toplaşdığı ərazilərə təcili tibbi yardım briqadaları təhkim olunub.  Eyni zamanda tibbi xidmət ehtiyacının yarana bilmə ehtimalı nəzərə alınaraq TƏBİB-in tabeliyindəki tibb müəssisələrinin rəhbərlərinə müvafiq tapşırıqlar verilib.    Bakıda Söyüdlüyə həmrəylik aksiyası keçirilib  İyulun 2-si Bakıda bir qrup adam aksiya keçirib. Onlar bildiriblər ki, Gədəbəyin Söyüdlü kəndində polisin sakinlərə etdiyi zorakılıq və həbslərə etiraz edirlər. Paytaxın Fəvvarələr meydanında keçirilən bu aksiyaya polis müdaxiləsi olmayıb.  Etirazı xaricdə yaşayan azərbaycanlı fəalların təşkil etdiyi iddia olunur.  Daxili İşlər Nazirliyinin mətbuat xidmətinin şöbə rəisi Elşad Hacıyev özünün facebook səhifəsində yazıb ki, təyin edilsə də sözügedən aksiya heç kim tərəfindən dəstəklənməyib.  "Bir neçə sosial şəbəkə istifadəçisi polisin peşə bayramı günü - iyulun 2-də paytaxtın mərkəzi hissəsində təxribat xarakterli aksiya təyin etmələrinə baxmayaraq vətəndaşlarımız və media nümayəndələri tərəfindən onların bu çağırışı dəstəklənmədi"-Elşad Hacıyev yazıb.  Xatırlatma  İyunun 20-də və 21-də Gədəbəy rayonunun Söyüdlü kəndində etiraz aksiyası keçirilib. Kənd sakinləri deyir ki, ərazidə qızıl mədəninin fəaliyyəti nəticəsində zərərli su hövzəsi ekoloji problemlər yaradıb. Polis aksiyaya müdaxilə edib, bu zaman gözyaşardıcı qazdan istifadə olunub, saxlananlar var. Saxlananlardan beş nəfərinə inzibati həbs cəzası verilib.  Daxili İşlər Nazirliyi isə aksiya iştirakçılarının polisə daş atdıqlarını açıqlayıb. İyunun 22-dən kəndin girişinə polis postu qoyulub.  Söyüdlü kəndində tullantıxana sahəsində monitorinqlərin aparılması və mövcud vəziyyətin qiymətləndirilməsi məqsədilə Baş nazir Əli Əsədovun sərəncamı ilə komissiya yaradıldığı açıqlanıb.    ABŞ səfirliyi ictimai fəalların etiraz aksiyasına münasibət bildirib  ABŞ səfirliyi fundamental azadlıqları dəstəkləyir. Bunu Birləşmiş Ştatların Bakıdakı səfirliyi dinc etiraz aksiyası keçirən ictimai fəalların səfirlikdən çıxarılıb, polisə təhvil verilməsi haqda ittihamlarla bağlı AzadlıqRadiosunun sorğusuna cavabında deyib.  “ABŞ səfirliyi fundamental azadlıqları, o cümlədən etiraz etmək və ifadə azadlıqlarını dəstəkləyir”, – səfirliyin cavabı belə olub.  Diplomatik missiya yada salıb ki, iyunun 23-də Birləşmiş Ştatların Müstəqillik Gününə həsr olunmuş tədbirdə hökumət rəsmiləri, vətəndaş cəmiyyətinin təmsilçiləri, təhsil, iqtisadiyyat, media və başqa sahələrdən çoxsaylı qonaqlar iştirak edib:  “Rəsmi proqramın yalnız bəzi hissələri mediaya açıq idi. Əsas hissə ünsiyyət qurmaq, Birləşmiş Ştatların müxtəlifliyini bölüşmək və rəsmi tədbiri qeyd etməkdən ibarət idi...”   Səfirlikdə yaşananlar  Həmin gün qadın hüquqlarını müdafiə edən ictimai fəallar Nərmin Şahmarzadə, Gülnarə Mehdiyeva və Sənubər Heydərli ABŞ səfirliyində dinc etiraz aksiyası keçiriblər.  Onlar səfirlikdəki tədbirə boğazlarına qara boya ilə əl şəkli çəkilmiş vəziyyətdə gəliblər. Öncə boğazlarında örtük olduğuna görə rəsm görünməyib, lakin tədbirdə çıxışlar başlananda şərfləri açıblar.  İctimai fəallar bildirib ki, boğazlarındakı əl şəkli ölkədə insanların hüquq və azadlıqlarının boğulmasına işarədir:  “Azərbaycanda hüquqlar pozulur. Bu xalqın boğazından yapışıblar. Bu gün burada iqtidar və müxalifət başqa ölkənin müstəqilliyini qeyd etməyə gəlib, amma Azərbaycanda müstəqillik boğulur…”  İctimai fəalların sonradan yaydığı məlumata görə, səfirliyin mühafizəçiləri onları, eləcə də aksiyanı lentə alan “Abzas” saytının rəhbəri Ülvi Həsənlini səfirlikdən çıxararaq, polislərə təhvil verib. Polislər isə onları Nəsimi rayonu, 21-ci polis bölməsinə aparıb, bir müddət sonra oradan sərbəst buraxılıblar.  Azərbaycan hakimiyyəti ölkədə fundamental hüquqların tam təmin olunduğunu bildirir, beynəlxalq insan haqları təşkilatlarının tənqidlərini qəbul etmir.  Ancaq “Freedom House” təşkilatının son hesabatında Azərbaycan yenə də möhkəmlənmiş avtokratiyalar sırasında yer alıb.  Anası: Qiyas İbrahimov aclığı dayandırıb  Daxili İşlər Nazirliyinin (DİN) İnzibati Həbs Olunanların Saxlanma Məntəqəsində dörd gün öncə aclığa başladığını açıqlayan gənc fəal Qiyas İbrahimovun bu gün, iyunun 26-da bu aksiyanı dayandırdığı bildirilir.  Bu barədə onunla görüşən anası Şura Əmiraslanova məlumat verib. Onun sözlərinə görə, fəal aclığı səhhətinin kəskin pisləşməsi ilə bağlı dayandırıb, hazırda su və qida qəbul edir.  Yaxınlarının deməsinə görə, iyunun 25-də Q.İbrahimov apellyasiya şikayəti ilə bağlı məhkəməyə gətirilərkən huşunu itirmişdi. Onun həbsindən verdiyi apellyasiya şikayəti qəbul edilməyib.  Bütün bu deyilənlərlə bağlı DİN-dən münasibət öyrənmək mümkün olmayıb. Həbs müddəti artırılıb  Barəsində 30 günlük həbs qərarı verilən ictimai fəal Qiyas İbrahimovun cəzası daha iki gün artırılıb.  Bu dəfə Q.İbrahimov İnzibati Xətalar Məcəlləsinin 388-1.1 (internet resursuna qadağan olunmuş məlumatların yerləşdirilməsi) maddəsi ilə məhkəmə qarşısına çıxarılıb. Məhkəmə onu bu maddə ilə də təqsirli bilib və əvvəlki cəzasını da birləşdirməklə üzərində 32 gün həbs saxlayıb.  'Qiyas İbrahimov aclığa başlayıb'  İyunun 22-də inzibati qaydada 30 sutka müddətinə həbs olunan gənc fəal Qiyas İbrahimovun aclıq aksiyasına başladığı bildirilir.  Fəalın anası Şura Əmiraslanova deyib ki, Q.İbrahimov bu barədə özü bu gün, iyunun 23-də zəng vuraraq məlumat verib.  Ş.Əmiraslanova vurğulayıb ki, oğlu Gədəbəy rayonunun Söyüdlü kəndində polis zorakılığına, qanunsuz həbsinə və İnzibati Həbs Olunanların Saxlanma Məntəqəsində üzləşdiyi qeyri-insani rəftara etiraz olaraq müddətsiz aclıq aksiyasına başladığını bəyan edib.  Bu deyilənlərə, hələlik, Daxili İşlər Nazirliyindən (DİN) münasibət öyrənmək mümkün olmayıb.  İyunun 20-də və 21-də Gədəbəy rayonunun Söyüdlü kəndində etiraz aksiyası keçirilib. Kənd sakinləri deyir ki, ərazidə qızıl mədəninin fəaliyyəti nəticəsində zərərli su hövzəsi ekoloji problemlər yaradıb. Polis aksiyaya müdaxilə edib, bu zaman gözyaşardıcı qazdan istifadə olunub, saxlananlar var. Saxlananlardan beş nəfərinə inzibati həbs cəzası verilib. DİN isə aksiya iştirakçılarının polisə daş atdıqlarını açıqlayıb. Keçmiş 'Heykəl məhbusu'na 30 sutka verilib  Q.İbrahimov İnzibati Xətalar Məcəlləsinin 388-1.1-ci (...internet informasiya ehtiyatında yayılması qadağan edilən informasiyanın yerləşdirilməsi,…) və 535-ci (polis işçisinin qanuni tələbinə qəsdən tabe olmama) maddələri ilə ittiham olunub.  Fəalın anası Ş.Əmiraslanova AzadlıqRadiosuna demişdi ki, iyunun 22-də günorta saatlarında evlərinə mülki geyimli şəxslər gəlib: "Onlar Qiyasdan yazdığı statusu silməyi tələb edib. O isə silməyəcəyini və onlara telefonu verməyəcəyini deyib. Ondan sonra Qiyası apardılar".  Daha sonra isə ona məhkəmənin qərarı ilə 30 sutka həbs cəzası verildiyi açıqlanıb.  Q.İbrahimov keçmiş "Heykəl məhbusu" kimi tanınır. O, digər gənc fəal Bayram Məmmədovla birgə 2016-cı ildə narkotikdə ittiham edilərək 10 il həbs cəzası almışdı. Gənclər rəsmi ittihami qəbul etmirdilər. Onların keçmiş prezident, indiki dövlət başçısı İlham Əliyevin atası Heydər Əliyevin abidəsi üzərinə "Qul bayramınız mübarək!" şüarı yazılmasına görə həbs olunduqları bildirilirdi.  Fəallar 2019-cu ilin martında Prezident İ.Əliyevin imzaladığı əfv sərəncamı ilə azadlığa çıxıblar.  İki il əvvəl B.Məmmədovun Türkiyədə dənizdə boğulduğu açıqlanıb. Yaxınları bu ölümü şübhəli saysalar da, Türkiyə polisi onların şübhələrinə əsas görməyib.  Silahlı Qüvvələrin yaranmasından 105 il ötür  Bu gün, iyunun 26-sı Azərbaycanda Silahlı Qüvvələr günüdür.  1918-ci il iyunun 26-da Azərbaycan Xalq Cümhuriyyəti (AXC) Nazirlər Şurasının qərarı ilə bu yeni yaranan və cəmi iki il ömür sürən ölkənin ilk nizami hərbi hissəsi - Əlahiddə Korpus yaradılıb.  Təkrar müstəqillik qazanılandan sonra ölkədə 1992-1998-ci illər arasında Azərbaycan Milli Ordusunun yaradılması günü kimi oktyabrın 9-u qeyd edilib.  Amma 1998-ci ildə prezident Heydər Əliyevin fərmanı ilə Milli Ordunun yaradılması günü dəyişdirilib. Həmin gün kimi 1918-ci il iyunun 26-sı götürülüb.  Həmin tarixdə 1918-ci il mayın 28-də yaradılan və Rusiyanın silahlı müdaxiləsi ilə 1920-ci il aprelin 27-də süqut edən AXC silahlı qüvvələrinin əsası qoyulub.  9 oktyabr tarixi isə Azərbaycanın ikinci dəfə müstəqillik əldə etdiyi 1991-ci ilə təsadüf edir. Onda müstəqillik elan edilməzdən cəmi doqquz gün öncə müdafiə məqsədilə Azərbaycan Silahlı Qüvvələrinin ilk batalyonlarının əsası qoyulmuşdu.  26 iyun Azərbaycanda rəsmi iş günü deyil.  Keçmiş hakim pensiyasının 6 min 148 manata endirilməsindən narazıdır  20 il hakim olmuş Ülvi Mayılov indi özü yarım ilə yaxındır ki, məhkəmə yollarındadır. Səbəb ona verilən pensiyanın bir müddət sonra azaldılmasıdır və o, yenidən pensiyasının artırılmasını istəyir.  Ülvi Mayılov 2000-2007-ci illərdə 1 saylı Yerli İqtisad Məhkəməsinin, 2007-2020-ci illərdə isə Bakı Apellyasiya Məhkəməsinin hakimi olub. 2020-ci ildə - 65 yaşında pensiyaya göndərilib. Dediyinə görə, pensiyası əvvəlcə normal qaydada hesablanıbmış, məbləğ də onun ürəyincəymiş, ancaq sonradan azaldıblar.  Ülvi Mayılov deyir nəyə əsaslanıb onun pensiya kartına 6 min 148 manat köçürülür onu anlamır və vurğulayır ki, öz hesablamasına görə, pensiyası 7 min 342 manat olmalıdır.  Keçmiş hakim məhkəməyə qədər Dövlət Sosial Müdafiə Fondunun rəhbərliyinə daxil olan şəxslərlə də dəfələrlə görüşüb, ancaq nəticəsi olmayıb.  Daha sonra Bakı İnzibati Məhkəməsinə üz tutub. Bu instansiya onun iddiasını təmin edib. Qərardan narazı qalan Dövlət Sosial Müdafiə Fondu apellyasiya şikayəti verib. Fondun Ülvi Mayılova qarşı bu şikayətinə elə onun 13 il hakimlik etdiyi Bakı Apellyasiya Məhkəməsində baxılıb. Fondun nümayəndəsi məhkəmədə deyib ki, Ülvi Mayılovun pensiyası əvvəl yanlış hesablanıb və nəticədə ona almalı olduğundan artıq məbləğ ödənilib.  Nümayəndə bildirib ki, “Əmək pensiyaları haqqında” qanuna görə, keçmiş hakimə veriləcək aylıq məbləğ son iki ildəki orta aylıq əməkhaqqının 65 faizi miqdarında hesablanmalıydı, ancaq bu halda 80 faizlə hesablanıb. Nəticədə ona öncə daha çox pensiya verilib:  “Sonradan Bakı Apellyasiya Məhkəməsinə sorğu verilib. Son 24 ayın əməkhaqqı cədvəli alınıb və onun əsasında yenidən hesablanma aparılaraq, yekun məbləğ təyin edilib”-Fond nümayəndəsi bildirib.  Amma Bakı Apellyasiya Məhkəməsi də bu məsələdə keçmiş hakimi haqlı sayıb və Fondun şikayəti təmin olunmayıb.  Ülvi Mayılov hakim kimi fəaliyyət göstərdiyi 20 il ərzində əsasən mülki xarakterli məhkəmə mübahisələrinə baxıb.  “Azadlıq” qəzetinin uzun illər yerləşdiyi Xaqani 33 ünvanındakı redaksiyasından çıxarılması haqda qərarı da o verib. Həmin vaxt bir neçə saat ərzində məhkəmədə həm hazırlıq iclası keçirilib, həm araşdırma aparılıb, həm də qərar qəbul edilib. Ertəsi gün “Azadlıq” qəzeti, Azərbaycan Xalq Cəbhəsi Partiyası (AXCP) və “Turan” informasiya agentliyi həmin binadan çıxarılıb.  Xarici diplomatlar Laçındakı keçid-buraxılış məntəqəsində olub  İyunun 24-də Laçın rayonuna səfər çərçivəsində xarici diplomatlar Azərbaycanla Ermənistan arasındakı sərhəd-keçid məntəqəsinin yerləşdiyi körpüyə gəliblər.  Azərtacın məlumatına görə, diplomatlara Ermənistan tərəfindən atılan atəş nəticəsində bir Azərbaycan hərbçisinin yaralanması ilə nəticələnən hadisə haqqında məlumat verilib.  "Bildirilib ki, silahlı təxribata qədər sərhəd-keçid məntəqəsi açıq olub. Xankəndidə yaşayan erməni əsilli sakinlər məntəqədən heç bir maneə olmadan istifadə ediblər."-Azərtac yazır. Azərbaycan Dövlət Sərhəd Xidməti (DSX) iyunun 15-də Laçında, Azərbaycan-Ermənistan sərhəddindəki keçid buraxılış məntəqəsinin Ermənistan tərəfindən atəşə tutulduğunu bildirib.  Məlumata görə, iyunun 15-i, saat 08:45-də Ermənistan ərazisindən açılmış atəş nəticəsində buraxılış məntəqəsində xidmət aparan DSX hərbi qulluqçusu yaralanıb.  Ermənistan Milli Təhlükəsizlik Xidməti (MTX) isə bildirib ki, iyunun 15-də saat 08:40 radələrində Azərbaycan sərhəd xidmətinin bir qrup hərbi qulluqçusu Ermənistan ərazisində bayraq sancmaq məqsədilə Həkəri körpüsünə doğru hərəkət etməyə cəhd göstərib. Xidmətin bu cəhdin qarşısının alındığını bildirib.  Azərbaycan tərəfi isə bayrağın Azərbaycan ərazisində asıldığını bildirir.  Azərbaycan Ermənistanla sərhəddə Laçın sərhəd-keçid məntəqəsini bu ilin aprelində quraşdırıb. Ermənistan tərəfi isə bu addımı 2020-ci il üçtərəfli razılaşmaya (Azərbaycan, Ermənistan və Rusiya arasında) zidd sayıb. Xatırlatma  1988-ci ildə başlayan Qarabağ münaqişəsi Azərbaycan və Ermənistan arasında döyüşlərə səbəb olmuşdu.  1994-cü il atəşkəs razılaşmasına qədər Azərbaycanın Dağlıq Qarabağ bölgəsi və ona bitişik 7 rayonu işğal edilmişdi.  2020-ci ildə 44 günlük İkinci Qarabağ müharibəsi nəticəsində Azərbaycan Qarabağın bir hissəsinə və ətraf 7 rayona nəzarəti bərpa edib.  Azərbaycan, Ermənistan, Rusiya rəhbərliyinin 2020-ci il noyabrın 9-da (10-da) imzaladığı birgə bəyanatla döyüşlər dayandırılandan sonra Laçın dəhlizində və Qarabağdakı təmas xəttində Rusiya sülhməramlıları yerləşdirilib.  Tərəflər arasında illərdir sülh danışıqları getsə də, hələlik, müsbət nəticə əldə edilməyib.  Şəkidə etiraz aksiyasında yolu bağlayıblar  İyunun 23-də Şəki rayonunda bir qrup yerli sakinin qısa bir müddətə magistral yolu bağladığı bildirilir.  Yerli sakinlərin yaydığı məlumata görə, onlar deyiblər ki, dolu düşməsi nəticəsində fərdi yaşayış evlərinə, təsərrüfatlarına ciddi ziyan dəyib. Məlumatlara görə, habelə aksiya iştirakçıları onlara kömək edilmədiyindən şikayətlənərək hakimiyyət orqanlarını biganəlikdə günahlandırıblar.  Şəki Rayon İcra Hakimiyyətindən məsələ ilə bağlı “Qafqazinfo”ya münasibət də bildirilib.  Vurğulanıb ki, iyunun 17-də Şəki rayonunun Daşüz kəndi ərazisinə dolu düşməsi nəticəsində fərdi yaşayış evlərinə ziyan dəyib.  Şəki Rayon İcra Hakimiyyətindən deyildiyinə görə, dəymiş maddi ziyanla bağlı rayon Fövqəladə Hallar Komissiyası evlərə baxış keçirilib, müvafiq sənədləşmə işləri aparılıb və aidiyyəti üzrə məlumat verilib:  “Ancaq bir qrup kənd sakini həmin fəsadların dərhal aradan qaldırılması üçün bu gün (iyunun 23-də) magistral yolu bağlamağa cəhd göstəriblər. Rayon İcra Hakimiyyətinin və Polis Şöbəsinin rəhbərliyi ərazidə sakinlərlə görüşüb, onlarla izahedici-profilaktiki söhbətlər aparıb. Qısa müddət ərzində magistral yolda hərəkətin intensivliyi təmin edilib və ictimai asayiş pozulmayıb”.  Reportyor möhləti olsa da, hərbi komissarlığa çağırılıb  Reportyor Elməddin Şamilzadə Səfərbərlik və Hərbi Xidmətə Çağırış üzrə Dövlət Xidmətinin (SHXÇDX) Lənkəran Rayon Şöbəsinə çağırıldığını bildirir.  E.Şamilzadənin sözlərinə görə, iyunun 22-də ona hərbi komissarlıqdan zəng vurublar və onun ora gəlməyini istəyiblər: "Dedilər ki, hərbi xidmətdən möhlətlə bağlı sənədlərini təqdim etməliyəm. Mən doktoranturada oxuyuram və qanun mənə dörd illik möhlət hüququ verir. Bu barədə sənədləri mən 2021-ci ilin iyununda artıq təqdim etmişəm və indi bunları məndən istəmələri absurddur".  E.Şamilzadə hesab edir ki, möhlətinin olmasına baxmayaraq, onu hərbi xidmətə aparmaq istəyə bilərlər: "Bu da bir cəza mexanizmidir. Gədəbəyin Söyüdlü kəndindən video çəkdim…".  Reportyor oxuduğu universitetə sənədlərlə bağlı sorğu verdiyini və sənədlər hazır olandan sonra hərbi komissarlığa gedəcəyini vurğulayıb: "Mənə iyulun əvvəlinə qədər vaxt verdilər".  Bu deyilənlərə SHXÇDX-dən münasibət öyrənmək mümkün olmayıb.  İyunun 20-də və 21-də Gədəbəy rayonunun Söyüdlü kəndində etiraz aksiyası keçirilib. Kənd sakinləri deyir ki, ərazidə qızıl mədəninin fəaliyyəti nəticəsində zərərli su hövzəsi ekoloji problemlər yaradıb. Polis aksiyaya müdaxilə edib, bu zaman gözyaşardıcı qazdan istifadə olunub, saxlananlar var. Saxlananlardan beş nəfərinə inzibati həbs cəzası verilib. DİN isə aksiya iştirakçılarının polisə daş atdıqlarını açıqlayıb.  Mühafizə əməkdaşları etiraz aksiyası keçirib  İyunun 22-də Azərbaycan Dövlət Neft Şirkəti (SOCAR) Təhlükəsizlik İdarəsinin mühafizə xidmətinin əməkdaşları etiraz aksiyası keçirib.  "Turan"ın xəbərinə görə, Heydər Əliyev adına Neft Emalı Zavodunda xidmət edən həmin şəxslərin bildirməsinə görə, onları SOCAR-ın tabeliyindən çıxarıb özəl GESCO şirkətinə vermək istəyirlər.  "Bizi inandırmağa çalışırlar ki, siz razılıq verin, sizin bütün indiki şəraitiniz, maaşınız qüvvədə qalacaq. Amma biz inanmırıq", - özünü Təhlükəsizlik İdarəsinin 31 saylı komandasının əməkdaşı kimi təqdim edən şəxs vurğulayıb.  GESCO şirkətinin nümayəndəsi isə bildirib ki, işçilərə bütün əməkdaşların hüquqlarının tam saxlanılacağı barədə məlumat verilib: "Əmək haqları da, sosial sığortaları da saxlanılacaq".  Aksiya insidentsiz başa çatıb.  Məsələ ilə bağlı, hələlik, SOCAR və başqa aidiyyəti qurumlardan münasibət öyrənmək mümkün olmayıb.    Gündəm  Bölmənin bütün materialları burada  Azadlıq Trend  1  Prezident Əliyev Söyüdlü etirazlarından danışdı. 'Kiminsə nazı ilə oynayası deyilik'  2  Ukrayna rəsmisi Krım körpüsünə zərbəni ordunun uğuru adlandırıb  3  Zəlzələ qurbanı Təhminənin fəryadi: 'Bura səfər edən Adil Əliyev və Ziyafət Əsgərov…'  4  BQXK Laçın dəhlizi ilə yük keçirənlərin öz əməkdaşları olmadığını deyir  5
