Title: Kamcatka balqclarna cox qazanca Ukraynaya getmk tklif edildiyi bildirilir
Date: Sentyabr 04, 2022
URL: https://www.azadliq.org/a/kam%C3%A7atka-bal%C4%B1qchilarina-ukraynada-doyushmek-teklif-edilir/32017731.html

Dünya xəbərləri  Kamçatka balıqçılarına çox qazanca Ukraynaya getmək təklif edildiyi bildirilir  Kamçatkada özünü hərbi komissarı kimi təqdim edən şəxs balıqçılıq zavodlarının işçilərini Ukraynada döyüşmək üçün Müdafiə Nazirliyi ilə müqavilə bağlamağa təşviq edib.  Bu barədə "Sibir.Realii"-yə ("Sibir. Realii" AzadlıqRadiosunun bir layihəsidir) müəssisələrdən birinin işçiləri arasından mənbə bildirib. O, adının çəkilməməsi şərti ilə hərbi komissarın söhbətin videoyazısını redaksiyaya verib. Videodakı hərbi formada olan şəxs xidmət müddətinin “6 aydan yuxarı” olduğunu deyir.  "Bu il balıq ovu hamı üçün uğurlu olmayıb. Buna görə də 6 ay orduda xidmət etmək imkanı var, sonra da dərhal bura balıq tutmağa qayıdırsan. Hə, əlbəttə, əgər məsələni direktorla həll edə bilsən. Hansı üstünlükləri var? Birincisi-müqavilənin imzalanmasından dərhal sonra Kamçatkanın qubernatoru sizə 100 min rubl ödəyir. Müdafiə nazirliyi də sizə 50 min ödəyir" hərbi formada olan adam deyir. "Sibir.Realii"-nin yazdığına görə, nəşrə danışanın dediyinə görə, müharibəyə aktiv şəkildə sövq edilənlər arasında Özbəkistan vətəndaşları da var. Müqavilə bağlayanlara yüksək məbləğdə müavinət, bütün ailə üçün məzuniyyətə gediş, xidməti mənzil vəd edilib, məhkumluğu olanlara isə amnistiya zəmanəti verilib. Müəssisənin işçiləri arasında bir neçə nəfər bu təkliflə maraqlanıb. Qeyd olunur ki, Komissarlığın nümayəndəsi bir gündə Kamçatkadakı digər zavodlara da baş çəkib. O, müqavilə imzalamaq və yarımadada qalmaq imkanlarından danışıb, lakin Ukrayna ərazisində xidmət etmək üçün daha çox qazana biləcəklərini vurğulayıb.  Nəşrin yazdığına görə, həmin şəxs balıqçılarla söhbətində Ukraynada döyüşməyin qiymətini də açıqlayıb.  "Ukrayna ilə bağlı sizə deyim. Qiymət belədir: burada xidmət etməklə əldə edəcəyiniz məbləğdən iki dəfə çoxdur (müqavilə bağlayaraq Kamçatkada xidmət etdikdə - Qeyd red.) - 100 min rubldan, üstəlik, ezamiyyətin hər gününə 56 dollar, üstəlik, hücum hərəkətləri aparılırsa - sizə hər gün 8 min rubl ödəniləcək, məsələn, "Bayraktarı" vursanız - pul mükafatı, hamısı ayrıdır. Orta aylıq qazanc 350-450 min rubl arasıdır. Xidmət müddəti - 3 ay. Bu günə qədər məndən 25 könüllü Ukraynaya gedib, beş nəfər yaralanıb, heç bir ölüm olmayıb"- hərbçi toplananları inandırmağa çalışır.  Özünü komissar kimi təqdim edən şəxs adamları xidmətə getməyə şəxsən təşviq etməsinin səbəbini bu yaxınlarda Kamçatkadan iki batalyonun döyüşə getməsilə əsaslandırır. Onun dediyinə batalyonlardan biri Suriyaya, digərisə Ukraynaya göndərilib, indi hərbi hissədə xidmət edəcək adam qalmayıb. “Sibir.Realii” Kamçatka diyarının Yelizovo şəhəri, Yelizovski, Sobolevski və Ust-Bolşeretski rayonlarının hərbi komissarlığından dərhal şərh ala bilməyib. Açıq mənbələrə görə, komissar postunu Aleksandr Vaxonin adlı şəxs tutur.  Rusiya fevralın 24-də Ukraynaya hücum edib. Bu müddət ərzində ölkənin bir sıra şəhər və qəsəbələri dağıdılıb, minlərə adam həlak olub, milyonlarla insan ölkədən qaçqın düşüb. Beynəlxalq aləm Rusiyanın bu addımını pisləyir və qoşunlarını Ukraynadan çıxarmağa çağırır.  Rəsmi Moskva isə qonşu Ukraynaya qarşı apardığı müharibəni "xüsusi hərbi əməliyyat" adlandırır. Bundan başqa "müharibə" sözündən istifadə edənlər, "müharibəyə yox" deyənlər, o cümlədən Rusiya müdafiə nazirliyinin rəsmi məlumatlarından fərqli xəbərlər verən fərdlər və KİV-lər cəzalandırılır.  Bütün xəbərləri izləyin  Çeçenistanda 13 il əmək köləliyində saxlanılan buryat azad olunub  Buryatiyadan olan Andrey Berdnikov 13 il Çeçenistanda saxlandığı əmək köləliyindən qurtula bilib. Kavkazr.com-un yazdığına görə, 37 yaşından əmək köləliyində saxlanılan Andrey Berdnikova sahibləri 13 il ərzində maaş verməyiblər və tez-tez döyüblər. Onun köləlikdən azad olunmasına və Çeçenistanı tərk etməsinə “Alternativa” hərəkatının könüllüləri yardım edib.  2000-ci illərdə SSRİ pasportu oğurlanandan sonra sənədsiz yaşayan buryatiyalıya 2010-cu ildə bir tanışı vasitəsilə Çeçenistanın Çernokozovo kəndində iş təklifi edilib. İlk görüşdə işəgötürən ildə 90 min rubl maaş verəcəyini vəd etsə də o, 13 il ərzində pul üzü görməyib. İtaətsizlik etdiyinə görə döyülüb, ünsiyyət üçün verilən telefon əlindən alınıb və hərəkətlərinə nəzarət edilib.  "Alternativa" hərəkatının koordinatoru Aleksey Nikitin 13 il müddəti könüllülərin təcrübəsində rekord müddət saymır. Dediyinə görə, buryatlının belə bir vəziyyətə düşməsinin səbəbi onun heç bir sənədinin olmaması və polis məntəqələrindən keçməməsi olub. Onun düşdüyü bu vəziyyətdən də heyvandarlıq təsərrüfatının sahibi istifadə edib.  "Burada fiziki həbsdən deyil, ümidsiz vəziyyətdən danışmaq olar - insanın heç bir sənədi yoxdur, hüquqi baxımdan bu, "kabusdur". Bu, istismar üçün arqument kimi istifadə olunur", - Nikitin bildirib.  Kavkazr.com azad olunandan sonra Berdnikovun Moskvaya getdiyini və qohumlarını axtardığını, həm də Rusiya vətəndaşlığını almaq hüququnu sübut etmək üçün arxivə müraciət etməyi planlaşdırdığını yazır. Bu əmək köləliyinə cəlb edilmə ilə bağlı yeganə və sonuncu hal deyil. 57 yaşlı Sergey Busıgin də bir neçə il Dağıstanın Kizlyar yaxınlığındakı kərpic zavodunda eyni vəziyyətdə işlədilib, döyülüb və hüquq-mühafizə orqanları ilə əlaqə saxlamaqla hədələnib.  Özbəkistandan olan 43 yaşlı Aleksey Samarin də təxminən üç il Çeçenistanda bir fermada əmək köləliyində olub. O da saxlandığı müddətdə pulsuz-parasız məcburi işlədilib və vaxtaşırı döyülüb.  Dağıstanda, Kaspiyskdə kərpic zavodunda məcburi işə cəlb edilən 44 yaşlı Altay diyarından olan Viktor Rıjkovu da "Alternativa" könüllüləri azad ediblər. Sənədləri əlindən alınan, fiziki zorakılıqla, təhlükəsizlik qüvvələri ilə hədələnən Rıjkov hüquq müdafiəçiləri vasitəsilə qohumları ilə əlaqə saxlaya bilib.  Ukrayna rəsmisi Krım körpüsünə zərbəni ordunun uğuru adlandırıb  Ukrayna Müdafiə Nazirinin müavini Anna Malyar, ötən ilin oktyabrında Krım (Kerç boğazı üzərindən keçən körpü) körpüsünə endirilən zərbəni Ukrayna Silahlı Qüvvələrinin uğuru adlandırıb.  "Rusların maddi-texniki təminatını pozmaq üçün Krım körpüsünə ilk zərbə endirilməsindən 273 gün keçdi", - Malyar teleqram səhifəsində yazıb. Rusiya Xarici İşlər Nazirliyinin nümayəndəsi Mariya Zaxarova Malyarın mesajını şərh edərək, Ukrayna hakimiyyətini terrorçu rejim adlandırıb.  Kerç üzərindəki körpüdə partlayış 2022-ci il oktyabrın 8-də baş verib. Bu zaman yanacaq daşıyan qatar və bir yük maşını da partlayıb, nəticədə yol yatağı qismən dağılıb. Hadisə zamanı dörd nəfər - partlamış yük maşınının sürücüsü və yoldan keçən minik avtomobilinin sərnişinləri həlak olublar.  Hadisəni araşdıran Rusiya İstintaq Komitəsi partlayışa görə Ukraynanın xüsusi xidmət orqanları günahlandırıb. Amma Kiyev bu ittihamı rədd edib.  Rusiya 2022-ci ilin fevralında Ukraynaya qarşı müharibəyə başlayıb və hələ də davam edir.  BMT-nin İnsan Haqları Monitorinq Missiyasının məlumatına görə, müharibə başlayandan iyunun 30-dək Ukraynada 9177 dinc sakin həlak olub, 16 min nəfər yaralanıb. Rusiyanın işğalı altında olan ərazilərdə məlumat toplamağının BMT missiyası üçün çətin olduğu bildirilir və bu səbəbdən də ölən və yaralanaların sayının daha çox olduğu ehtimal edilir.  Ukrayna Baş prokurorluğunun məlumatına görə, Rusiyanın Ukraynaya qarşı başladığı müharibə müddətində 94 min hərbi çinayət qeydə alınıb, 494-ü uşaq olmaqla 11 minə yaxın mülki əhali həlak olub, 115 min mülki infrasktuktur obyekti dağıdılıb.  Rusiyanın Ukraynaya hərbi təcavüzünün 500-cü günü, 'Azov' komandirlərinin geri dönüşü  Rusiyanın Ukraynaya qarşı başladığı müharibənin 500 günü tamam olur. Ölkə baş prokurorluğunun məlumatına görə, bu müddət ərzində Ukraynada 494 uşaq həlak olub, 1051 uşaq müxtəlif dərəcəli yaralar alıb.  Qurumun məlumatında bu rəqəmlərin yekun olmadığı vurğulanır və xatırladılır ki, işğalda olan ərazilərdən məlumatların toplanılması davam edir.  Baş prokuror Andrey Kostinin dediyinə görə, Rusiyanın Ukraynaya qarşı başladığı müharibə müddətində 94 min hərbi çinayət qeydə alınıb, 11 minə yaxın mülki əhali həlak olub, 115 min mülki infrasktuktur obyekti dağıdılıb.  BMT-nin İnsan Haqları Monitorinq Missiyasının məlumatına görə, müharibə başlayandan iyunun 30-dək Ukraynada 9177 dinc sakin həlak olub, 16 min nəfər yaralanıb.  Rusiyanın işğalı altında olan ərazilərdə məlumat toplamağının BMT missiyası üçün çətin olduğu bildirilir və bu səbəbdən də ölən və yaralanaların sayının daha çox olduğu ehtimal edilir.  Müharibə başlayandan bəri ölkə paytaxtında 7-si uşaq olmaqla 170-dən çox dinc sakin həlak olub. Bu barədə şəhər telekanalarına müsahibəsində Kiyevin meri Vitali Kliçko məlumat verib. Onun sözlərinə görə, Rusiyanın şəhəri atəşə tutması və bombalaması nəticəsində 400-dən çox ev və bina dağılıb və ya zədələnib.  Ukrayna Daxili İşlər Nazirliyinin məlumatına görə, iyulun 8-də Rusiya ordusunun Liman şəhərini atəşə tutması nəticəsində 8 nəfər həlak olub, 13 nəfər yaralanıb. O da xəbər verilir ki, səhər saat 10 radələrində atəşə tutulan obyektlər mülki evlər və mağazalar olub.  Ukrayna mediasında müharibənin 500-cü günü ölkə prezidenti Volodimir Zelenskinin müharibənin ilk günlərində Rusiya ordusunun işğal etdiyi "İlan adası"na səfəri ilə bağlı video görüntülər yayılıb. Səfərin dəqiq tarixi göstərilmir. İyulun əvvəlində Zelenski Odessa vilayətinə səfər edib.  İyulun 8-də Maripuldakı “Azovstal” zavodunun müdafiəsinə 86 gün rəhbərlik edən “Azov” batalyonunun komandirləri Türkiyədən Ukraynaya qayıdıb. (Denis Prokopenko, Svyatoslav Palamar, Serhiy Volinski, Oleq Xomenko və Denis Şleqa)  Bu barədə Ukrayna prezidentinin dəftərxanası məlumat yayıb. Məlumata görə, onlar Ukraynaya Zelenski ilə eyni təyyarədə dönüblər.  2022-ci ilin sentyabrında Rusiyadan əsirlikdən azad olunandan sonra "Azov" batalyonunun 5 komandiri şəxsən prezident Rəcəb Tayyib Ərdoğanın təminatı altında Türkiyədə yaşayırdı. Vətənə qayıdan "Azov"-çular yenidən cəbhə bölgəsinə dönəcəklərini deyiblər.  Şənbə günü Kreml Ankara və Kiyevi Azovstal müdafiə komandirlərinin geri qayıtması ilə bağlı razılaşmaları pozmaqda ittiham edib.  Rusiya prezidentinin mətbuat katibi Dmitri Peskovun sözlərinə görə, heç kim ukraynalıların evlərinə qayıtması barədə Rusiyanı məlumatlandırmayıb.  ABŞ Müharibə Tədqiqatları İnstitutunun (ISW)növbəti hesabatına görə, Ukraynaya qarşı başladığı genişmiqyaslı müharibənin 500 günündə Rusiya qarşısına qoyduğu hərbi məqsədlərin heç birinə nail olmayıb.  Twitter Meta-nı məhkəməyə verməklə hədələyir  Twitter şirkəti (İlon Maska məxsusdur) Facebook və Instagram-ın sahibi olan Meta platformasını Twitter-in rəqibi saydığı "Threads"-i işə saldığı üçün məhkəməyə verməklə hədələyir.  Semafor -un məlumatına görə, Twitter-in hüquqşünası Alex Spiro Meta şirkətinin rəhbəri Mark Zukerberqə göndərdiyi məktubda Meta-nı “Twitter-in ticarət sirlərini və digər əqli mülkiyyətini sistemli, zərərli mənimsəməkdə” ittiham edib. Vəkilin iddiasına görə, Threads şəbəkəsini yaradan zaman Meta Twitterin "ticarət sirləri və digər yüksək həssas məlumatlara" çıxışı olan bir sıra keçmiş əməkdaşlarını işə götürüb.  Amma Threads-in mətbuat katibi Endi Stoun bu ittihma cavab olaraq yeni texniki komandada bir nəfər də olsun keçmiş Twitter əməkdaşı olmadığını bəyan edib.  Twitter-in sahibi İlon Mask Threads-in yaradılmasını şərh edərkən “Rəqabət -bu yaxşıdır, amma aldatmaq -yox”-deyə vurğulayıb.  Bu həftənin ortalarında istifadəyə verilən Threads-ə artıq 30 milyona yaxın insan qoşulub. Məlumatda o da xatırladılır ki, Meta rəhbərliyi əvvəlcə bu şəbəkənin Twitter-ə alternativ olacağını bildirib. Threads-də 500 simvoluq mətinlər və beş dəqiqəlik videolar yerləşdirmək mümkündür.  İndi proqram Rusiya da ( Rusiyada VPN vasitəsilə) daxil olmaqla yüzlərlə ölkədə Apple və Google mağazalarında mövcuddur.  Avropa Birliyində qanuni məhdudiyyətlər səbəbindən Threads-i hələ yükləmək mümkün deyil.  Ərdoğan: Ukrayna NATO-ya üzv olmağa layiqdir  Türkiyə prezidenti Rəcəb Tayyib Ərdoğana görə, Ukrayna NATO-ya üzv olmağa layiqdir. O bu sözləri Türkiyədə səfərdə olan Ukrayna prezidenti Volodimir Zelenski ilə görüşdən sonra birgə keçirilən mətbuat konfransında deyib.  “Ukrayna, şübhəsiz ki, NATO üzvü olmağa layiqdir” Ərdoğan bildirib. Associated Press-in yazdığına görə, Litvada keçiriləcək növbəti sammitdə alyans liderlərinin “Ukraynanın nəvaxtsa bir gün NATO-ya daxil olacağını” təsdiqləmələri gözlənilir.  İki prezidentin görüşü zamanı Ərdoğan iyulun 17-də başa çatan taxıl müqaviləsinə də toxunub. O müddətin uzadılması ilə bağlı işlərin getdiyini deyib.  Ərdoğan bu məsələnin avqustda Rusiya prezidentinin Türkiyəyə gözlənilən səfərində əsas məsələlərdən biri olacağını deyib.  “Ümid edirik ki, sövdələşmə iki aydan bir deyil, ən azı üç aydan bir uzadılacaq”, – Ərdoğan əlavə edib.  Bir müddət əvvəl Rusiya prezidentinin mətbuat katibi Dmitri Peskov taxıl müqaviləsinin uzadılması üçün “de-fakto” heç bir şansın olmadığını deyib. O, bunu “çünki bizə vəd edilənlər yerinə yetirilməyib” lə əlaqələndirib.  Prezidentlər arasında müzakirə olunan digər məsələnin ukraynalı əsirlərin mübadiləsi ilə bağlı olduğu bildirilir. “Biz məhbuslarımızın, siyasi məhbuslarımızın, Krım tatarlarının geri qaytarılması üzərində işləyirik”, - deyə Zelenski bildirib. Reuters yazır ki, Ərdoğan bunu Putinlə planlaşdırılan görüşdən əvvəl də telefonla müzakirə edə biləcəyini qeyd edib.  Hər iki lider birgə layihələr, o cümlədən müdafiə layihələri barədə də danışıblar.  2022-ci ilin fevralında Rusiyanın Ukraynaya genişmiqyaslı işğalından bu yana Türkiyə Ukrayna və Rusiya ilə əlaqə saxlayır və tez-tez vasitəçi kimi çıxış edir.  Fransadakı iğtişaşlarda həbs edilənlərin sayı 3 mini keçib  Fransada davam edən iğtişaşların beşinci gecəsində də yüzlərlə etirazçı həbs edilib.  Amma eyni zamanda hadisələrin intensivliyinin bir qədər azaldığı da bildirilir. Ehtimal edilir ki, bu hadisələrin qarşısını almağa cəlb olunan polisin sayının artırılması ilə bağlıdır. Bu sayın 45 mindən çox olduğu bildirilir. Polisin güllələdiyi gəncin dəfnindən bir gün sonra ölkənin daxili işlər nazirliyi bazar günü gecə 700-dən çox adamın saxlandığını bildirib. İğtişaşlar və qarşıdurmalar zamanı azı 45 polis və jandarm əməkdaşı yaralandığı, 570-dən çox avtomobil və 70-dən çox binanın yandırıldığı xəbər verilir. Bundan başqa küçələrdə və ictimai yerlərdə 870-ə yaxın yanğın hadisəsi qeydə alınıb.  Ötən gecə 1300 iğtişaşçı polisə aparılıb. Beş gün ərzində həbs olunanların sayı 3 mini ötüb.  Etiraz edənlər əsasən gənclərdir. Polis zorakılıq və irqçilikdə ittiham olunur.  İğtişaşlara səbəb olan hadisə ilə bağlı yayılan məlumatlarda qeyd olunur ki, iyunun 27-də yol patrulu Əlcəzair və Mərakeş əsilli olan 17 yaşlı sürücü saxalayıb və gənc maşından uzaqlaşmaq istəyərkən polis onu güllələyib.  Qətl hadisəsi videoya çəkilib. Yeniyetməni güllələyən 38 yaşlı polis həbs edilib. Qəsdən adam öldürmə faktı ilə bağlı araşdırma aparılır. Fransa prezidenti Emmanuel Makron qətli “açıqlanılmaz və bağışlanmaz” adlandırıb. O, “ədalətin qalib gəlməsi üçün” zorakılığa son qoymağa çağırıb. Ölkəsində baş verənlərə görə Fransa prezidenti iyulun 2-ə təyin olunan Almaniyaya səfərini təxirə salıb.  Kiyev yenidən İran dronlarının hücumuna məruz qalıb  Son 12 gündə Kiyev ilk dəfə İran istehsalı olan "Şahed" dronlarının hücumuna məruz qalıb.  Kiyev şəhər hərbi administrasiyasının rəhbəri Sergey Popkonun bildirdiyinə görə, kamikadze dronlarının hamısı hava hücumundan müdafiə sistemləri tərəfindən vurulub, Kiyev vilayət administrasiyasının rəhbəri Ruslan Kravçenko bazar günü gecə də dron hücumları barədə məlumat verib. Onun sözlərinə görə, vurulan dronların qalıqları iki rayonda 3 fərdi yaşayış evinə müəyyən zərər vurub.  Bundan başqa “RBC Ukraine” xəbər verir ki, iyulun 2-nə keçən gecə Rusiya qoşunları İranın “Şahed” pilotsuz təyyarələrindən başqa və “Kalibr” qanadlı raketləri ilə Ukrayna ərazisinə hücum edib.  Məlumatda həm dronların, həm də “Kalibr” raketlərinin hamısının vurulduğu bildirilir. Tehran Ukraynada genişmiqyaslı müharibənin başlamasından sonra Rusiyaya hücum dronlarının verilməsilə bağlı məlumatları inkar edir. Amma eyni zamanda bildirir ki, Moskvaya az sayda dronlar işğaldan əvvəl göndərilib.  Priqojinin üsyanı günü Putin Sankt-Peterburqda dostunun yaxtasında olub  Rusiya prezidenti Vladimir Putin iyunun 24-ü axşam - "Vaqner" üsyanı günü Sankt-Peterburqda məzunların "Qırmızı yelkənlər" festivalında olduğu iddia edilir.  Belə bir məlumatı jurnalist Mixail Zıqar “The New York Times”da dərc olunan köşə yazısında qeyd edib.  Yazıda iddia olunduğuna görə, Putin bayram zamanı biznesmen dostu Yuri Kovalçukun Neva sularındakı yaxtasında olub. Yazıda vurğulanır ki, Putin "Qırmızı yelkənlər" günündə baş tutan şəxsi məclisləri heç vaxt qaçırmır. O da vurğulanır ki, Putinin də iştirak etdiyi bayram tədbiri "Vaqner" rəhbəri Yevgeni Priqojinin öz muzdluları ilə Moskvaya doğru silahlı yürüşü dayandırdığını bəyan etdikdən sonra başlayıb.  Halbuki Putin Sankt-Peterburqa bu silahlı yürüş bitməmişdən əvvəl gəlməli idi. Jurnalistin yazdığına görə, onun mənbələri Putinin Sankt-Peterburqa səfərini “prezidentin reallıqdan uzaq olduğuna dair ən bariz sübut” hesab edirlər.  Yazıda vurğulanır ki, iğtişaş günü Moskvada məzun günü də daxil olmaqla bütün kütləvi tədbirlərin ləğv edilməsinə və antiterror əməliyyatı rejimi elan edilməsinə baxmayaraq Sankt-Peterburqda belə bir qadağa tətbiq edilməyib və sözügedən festival plan üzrə keçib. Kremlin sözçüsü Dmitri Peskov həmin gün Putinin Moskvanı tərk edərək "Qırmızı yelkənlər"ə getdiyini təkzib edib. Amma jurnalist bildirir ki, əvvəlki illərdə də Kreml Putinin bu festivalda iştirakını nə təsdiq, nə də təkzib edib.  Zıqarın sözlərinə görə, Putin üsyanın siyasi vəziyyəti heç bir şəkildə dəyişmədiyi qənaətində olsa da onun həmsöhbətlərinin çoxu hesab edir ki, Rusiya prezidentinin idarəetmə sistemi təhlükə altındadır.  İyunun 24-də bir sıra KİV-lər Vladimir Putinin istifadə etdiyi “Rossiya” uçuş dəstəsinin iki təyyarəsinin Moskvadan Tver istiqamətinə doğru havaya qalxdığını və bir qədər sonra transponderləri söndürdüyünü yazıb.  Ehtimal olunur ki, həmin təyyarələr ya Putinin Valdaydakı iqamətgahının yaxınlığındakı Xotilovo aerodromuna, ya da Sankt-Peterburqa uçub. O da qeyd olunur ki, Priqojin üsyanı başa çatdıqdan sonra həmin təyyarələr Moskvaya dönüb. Amma yayılan məlumatlarda Putinin həmin təyyarələrdən hansındasa olmasına dair heç bir sübut olmadığı bildirilir.  "Vaqner" PMC-nin Moskvaya doğru silahlı yürüşü bu iş üzrə açılan cinayət işinin bağlanması və Yevgeni Priqojin Belarusa getməsi ilə bağlı razılaşmalarla başa çatıb.  Amma bu silahlı üsyanla bağlı bir çox təfərrüatlar hələ də aydın deyil. Priqojin isə iddia edir ki, belə bir addım atmaqda onun məqsədi Putini devirmək olmayıb.  Kiyevin Moskva ilə danışıqlara getmə şərti  Ukraynada səfərdə olan ABŞ kəşfiyyatının rəhbəri Uilyam Bernsə müharibənin bitirilmə planı açıqlanıb.  Bu barədə Ukrayna və Amerika rəsmilərinə istinadən "Washington Post" xəbər verir. Məlumatına görə, Berns iyun ayında Kiyevdə səfərdə olanda Ukrayna prezidenti və Ukrayna kəşfiyyatının rəsmiləri ilə görüşüb.  Bu zaman ABŞ kəşfiyyatının rəhbərinə payıza qədər Rusiyanın ələ keçirdiyi böyük bir ərazini geri almağı, Ukraynanın şərqinə doğru irəliləməyi, artilleriya və raket sistemlərini ilhaq edilmiş Krıma köçürməyi, sonra isə Moskva ilə danışıqlar aparmağın planlaşdırıldığı bildirilib.  "Washington Post" a görə, Ukrayna rəsmiləri bildirirlər ki, "ideal ssenaridə" Ukrayna ordusunu və güclü silahlarını Krımla sərhədə daşıyaraq Rusiyaya qarşı təsir rıçaqları əldə edəcək. Bundan sonra Kiyev yarımadanın güc yolu ilə alınmamasına razılıq verməklə Rusiyadan Ukraynanın Qərbdən ala biləcəyi hər hansı təhlükəsizlik zəmanətini qəbul etməyi tələb edəcək-məlumatda bildirilir.  Ukraynanın Krımın statusu ilə bağlı danışıqlara hazır olub-olmayacağına gəldikdə, bu barədə məlumatların olmadığı bildirilir, amma o da xatırladılır ki, Kiyev ərazi güzəştləri imkanlarını inkar edir.  Rusiyanın belə bir danışıqlara razı olub-olmayacağına gəlincə, vurğulanır ki, yüksək rütbəli ukraynalı məmur "Washington Post" a Rusiyanın təhlükə hiss etdiyi halda bunun mümkün olduğunu bildirib.  Məlumatda Bernsin Kiyevə səfərinin "Vaqner" PMC-nin yaradıcısı Yevgeni Priqojinin üsyanından əvvəl baş tutduğu bildirilir. “The Wall Street Journal” yazır ki, hadisədən sonra Berns Rusiya kəşfiyyatının rəhbəri Sergey Narışkinə zəng edərək şəxsən ABŞ-ın üsyanda iştirak etmədiyini bildirib. Bundan əvvəl ABŞ prezidenti Co Bayden də bunu açıq şəkildə bəyan edib.  Yeni Zelandiyada qoyun əvəzinə şam meşələri çoxaldılır  Yeni Zelandiyada qoyun saxlayan fermerlər indi meşə sahələri salmağa üz tuturlar. "The Guardian"  yazdığına görə, fermerlərin belə bir addım atması 2050-ci ilə qədər istixana qazını sıfıra endirməkdir. Ekoloqların fikirincə, meşələrin böyüdülməsi istixana qazı emissiyalarını xeyli azalda bilər. Yüz ilə yaxındır ki, qoyun əti, quzu əti və yun Yeni Zelandiyanın ən böyük milli gəlir mənbəyidir. 1980-ci illərdə ölkədə qoyunların sayı insanların sayından iyirmi dəfə çox olub. Qoyun sayının dəfələrlə azaldılması nəticəsində indi bu fərq beşə düşüb.  Yeni Zelandiyanın "Beef and Lamb" fermer təşkilatının son araşdırmasına görə, fermaların meşə təsərrüfatlarına satışı illər ərzində artıb. 2017-ci ildə yeddi min hektar satılıbsa, 2021-ci ildə bu rəqəm 21 min hektara yüksəlib.  Bununla yanaşı, ekspertlər hesab edirlər ki, təkcə şam ağacları əkməklə “təmiz sıfıra” çatma asan olmaya bilər. Ekoloqlar şam ağacının yerli ekosistemləri poza biləcəyindən narahatdırlar.  Qlobal istiləşmənin əsas səbəblərindən biri kimi istilikxana qazlarının çoxalması göstərilir . 2015-ci ildən 2022-ci ilə qədər olan dövr ən isti illər hesab olunur. Yer kürəsində orta temperatur sənayedən əvvəlki dövrlə müqayisədə 1,15°C daha isti olub. 1,5°C artımı isə alimlər kritik hesab edirlər. Daşqın, quraqlıq, meşə yanğınları, tufanlar, soyuq və ekstremal hava hadisələrinin artması qlobal istiləşmə ilə əlaqələndirilir.  İnsan alveri qurbanı olduğu deyilən mindən çox şəxs xilas edilib  Filippin polisi Manilada onlayn kazinoda işləməyə aparılan mindən çox insan alveri qurbanı olduğu deyilən şəxsi xilas etdiyini bildirir. Məlumat iyunun 27-də yayılıb.  Polis ötən gecə paytaxtda bir neçə binada reyd keçirib, Çin, Vyetnam, Sinqapur, Malayziya vətəndaşları olmaqla xeyli insan aşkarlayıb.  Məlumata görə, qurban olduqları deyilən şəxslər Facebook elanlarında təklif olunan, Filippində “onlayn oyunlarda assistent” işlərini qəbul ediblər.  Son vaxtlar Asiya-Sakit Okean regionunda internet dələduzluğu sarıdan beynəlxalq narahatlıq artır.  “Frans Pres” agentliyinin hadisə yerində olan müxbirləri yaşayış kompleksinin qarşısında iki polis avtobusu və iki polis yük maşını dayandığını görüblər. Ancaq onları binalara buraxmayıblar.  Polisin sözçüsü ilkin olaraq, insan alveri üzrə iş açılacağını, hər şeyin araşdırılacağını bildirib.  Mayda rəsmi orqanlar bir neçə Asiya ölkəsindən Filippinə aparılan mindən çox insanı xilas edib. Onların əsir saxlandığı, onlayn dələduzluq sxemlərini işlətməyə məcbur edildiyi açıqlanıb.  Rubl dollara qarşı son 15 ayda ən aşağı həddə düşüb  Bu gün – iyunun 26-da Rusiya rublu dollara qarşı son 15 ayda ən aşağı həddə düşüb. Bu, həftəsonu silahlı muzdlu döyüşçülərin qiyamına reaksiya hesab olunur.  "Reuters" xəbər verir ki, rubl dollara qarşı 2.1 faiz zəifləyib, 1 dollar 87.23-ə qalxıb, sonradan 86.50 rubla korrektə edib.  Rubl avroya qarşı 2.2 faiz dəyər itirib, məzənnə 94.37-yə qalxıb, yuana qarşı isə 2.1 faiz ucuzlaşaraq 11.95 olub.  Şənbə günü Yevgeni Priqojinin başçılıq etdiyi "Vaqner" muzdluları Rusiyanın cənubundakı Rostov şəhərindən çəkiliblər. Onların Moskva üzərinə yürüşü dayandırılıb. Ancaq baş verənlər Prezident Vladimir Putinin hakimiyyəti ilə bağlı cavabsız suallar yaradıb.  Həftəsonu Rusiya bankları dolları rəsmi məzənnədən yuxarı, 90 rubla təklif ediblər.  Priqojin Moskvaya hərbi yürüşü dayandırıb geri döndüklərini bəyan edib- onun Belarusa gedəcəyi bildirilir  Peskov deyir Priqojina qarşı işə xitam veriləcək və o "Belarusa gedəcək"  Priqojinə qarşı cinayət işinə xitam veriləcəyi bildirilir. Bu barədə TASS Rusiya prezidentinin mətbuat katibi Dmitri Peskova istinadən məlumat yayıb.  Peskovun dediyinə görə Priqojin “Belarusa gedəcək”.  ***  Rusiya paytaxtına çatmağa təxminən 200 kilometr qalmış "Vaqner" rəhbəri Priqojin Moskvaya doğru hərbi karvanın hərəkətini dayandrdığını bəyan edib.  Onun bu addımı atmasından əvvəl Belarus rəhbəri Lukaşenkonun mətbuat xidməti məlumat yayaraq bildirib ki, Lukaşenko Putinlə razılaşdırandan sonra Yevgeni Priqojinlə danışıqlar aparıb və onunla “Rusiya ərazisində qanlı qırğın törətməyin yolverilməzliyi haqqında” razılığa gəliblər.  Bu məlumatın yayılmasından bir qədər sonra Priqojin audiomüraciətində "Vaqner " hərbi karvanını Moskvadan 200 km aralıda yerləşdirdiyini və “səhra düşərgələrinə” getdiklərini bildirib. Buna səbəb kimi o, qan tökmək istəməməsini əsas gətirib. Amma Lukaşenko ilə razılaşmalardan bəhs etməyib.  "Vaqner" gecə tutduqları Roston-na -Dondan da çıxmağa hazırlaşdığını bildirib.  Yerli media "Vaqner" döyüşçülərinin qarşısını almaq üçün qazılan yolkənarı səngərlərin artıq doldurulmağa başlandığını yazır.  ‘Vaqner’-çilərin Rostov-na-Dondan sonra Voronejdeki hərbi obyektləri də nəzarətə aldığı bildirir  Rusiyanın Rabitə, İnformasiya Texnologiyaları və Kütləvi Rabitələrə Nəzarət Federal Xidməti (Roskomnadzor) Yevgeni Priqojin rəhbərlik etdiyi “Patriot” media qrupunun internet resurslarına girişi bloklayıb. Söhbət xüsusilə RİA "FAN", "Xalq xəbərləri" və VKontakte şəbəkəsindəki PMC-lərlə əlaqəli resurslardan gedir.  "Vaqner"in Rusiyanın Yelets şəhərinə çatdığı bildirilir  "Vaqner" in hərbi texnika karvanının Lipetsk vilayətinin Yelets şəhərinə çatdığı bildirilir. (Bu şəhərdən paytaxt Moskvaya təxminən 450 km.) Gələn məlumatlara görə, şəhərın özündə polis əsas giriş-çıxış yollarını bağlayıb.  Lipetsk vilayətinin qubernatoru İqor Artamonov "Vaqner"ə məxsus texnikanın bölgədə hərəkətini təsdiqləyib. Bununla yanaşı rəsmilər vəziyyətin nəzarət altında olduğunu bildiriblər.  Priqojin deyir təslim olmaq fikirində deyilik  "Biz öz vətənimizin vətənpərvərləriyik, biz vaqnerçilər vuruşmuşuq və vuruşuruq. Və heç kim nə prezidentin, nə FSB-nin, nə də başqasının tələbi ilə təslim olmaq fikrində deyil", - Priqojin Rusiya prezidenti Vladimir Putinin xalqa müraciəti zamanı səsləndirdiyi fikirlərə belə reaksiya verib.  Beynəlxalq reaksiyalar  Avropa İttifaqı Rusiyadakı vəziyyəti izləyir və baş verənləri Rusiyanın daxili işi hesab edir. Bu barədə Avropa Komissiyasının nümayəndəsi “Vaqner” PMC-nin təsisçisi Yevgeni Priqojinin üsyan çağırışlarını şərh edərkən bildirib.  Polşa prezidenti Anjey Duda isə Rusiyadakı vəziyyətlə bağlı hökumət başçısı və ölkənin Milli Müdafiə Nazirliyi ilə məsləhətləşmələr apardığını bildirib. O, Rusiyada baş verənlərin daimi müşahidə altında olduğunu deyib  Böyük Britaniyanın Müdafiə Nazirliyi Priqojinlə bağlı hadisələri son dövrlərdə Rusiya dövlətinə qarşı ən ciddi çağırış adlandırıb.  Ağ Evin Milli Təhlükəsizlik Şurasının nümayəndəsi Adam Hodc (Adam Hodge) “Amerikanın səsi” radiosuna müsahibəsində bildirib ki, Vaşinqton vəziyyəti izləyir.  “Biz müttəfiqlər və tərəfdaşlarla məsləhətləşəcəyik”, - Ağ Ev nümayəndəsi bildirib.  ***  Reuters "Vaqner" muzdlularının Voronejdə də bütün hərbi obyektlərə nəzarəti ələ keçirdiyini yazır.  Agentlik Rusiya xüsusi xidmət orqanlarındakı mənbəyə istinad etdiyini bildirir.Bundan əvvəl Voronej vilayətində antiterror əməliyyatı rejimi tətbiq edilib.  ***  Rusiyanın Moskva şəhərində, eləcə də Moskva və Voronej vilayətlərində "antiterror əməliyyatı" rejimini tətbiq edilib. Bu barədə RİA Novosti məlumat yayıb. Bundan başqa o da qeyd olunur ki, Tula vilayətində “antiterror tədbirlərinin gücləndirilməsi ilə əlaqədar” yerli hakimiyyət həftəsonuna planlaşdırılan bütün kütləvi tədbirləri ləğv edib.  Baş verən hadisələrlə bağlı Rusiya prezidenti Vladimir Putin xalqa müraciət edib. O çıxışında indi baş verənləri 1917-ci il inqilabı ilə müqayisə edib, bunun xarici düşmənlərin Rusiyanı daxildən dağıtmaq planı olduğunu deyib.  Onun sözlərinə görə, ölkənin dağıdılmasına yönəlik bu hadisə orduya və xalqa arxadan vurulan zərbədir. "...belə zərbə Rusiyaya 1917-ci ildə, ölkə birinci dünya müharibəsində olduğu ərəfədə vurulub, onun qələbəsini oğurlayıblar...bu dövlətçiliyin məhv olması, böyük ərazilərin itirilməsi və vətəndaş müharibəsilə nəticələnib."  Putin Rostov-na-Donda mülki və hərbi hakimiyyət orqanlarının işinin praktiki olaraq əngəlləndiyini etiraf edib.  "Rostov-na-Donda vəziyyəti sabitləşdirmək üçün qətiyyətli addımlar atılacaq...", - Putin bildirib. Priqojin deyir Rostov-na-Dondakı hərbi obyektlərə vaqnerçilər nəzarət edir  Priqojin Rostov-na-Dondakı bütün hərbi obyektlərin artıq "Vaqner"in nəzarətində olduğunu bildirir.  Priqojinə yaxın teleqram kanallarının yazdığına görə, "Vaqner" rəhbəri bildirib ki, Rusiyanın müdafiə naziri Sergey Şoyqu və Rusiya Ordusunun Baş Qərargah rəisi Valeri Gerasimov onlara verilməsə Rostov-na-Donu blokadaya alıb sonra Moskvaya getmək niyyətindədirlər.  Videoda Priqojin Rusiya müdafiə nazirinin müavini Yunus-Bek Yevkurov və bir gün əvvəl vaqnerçilərə müraciət edərək, baş verənləri dövlət çevrilişi cəhdi adlandıran general Vladimir Alekseyevlə danışır. Videonun Rostov-na-Dondakı Cənub Hərbi Dairəsinin qərargahının həyətində lentə alındığı bildirilir.  Vaqnerçilər artıq Voronejə daxil olduqlarını bildirirlər.  Şahidlər və "Vaqneritlər" özləri PMC döyüşçülərinin nizami ordu əsgərlərinin müqaviməti ilə qarşılaşmadan Rostov-na-Don küçələrində sürdüyü videoları dərc edirlər.  ***  "Vaqner" muzdlu döyüşçülərinin rəhbəri Yevgeni Priqojin şənbə günü gecə saat 01:00 radələrində Rostov-na-Dona daxil olduqlarını bəyan edib. Bu məlumatın rəsmi təsdiqi olmasa da sosial şəbəkələrdə "Vaqner"çilərin Rostova daxil olduğu iddia olunan videolar yayılmaqdadır.  Priqojinin iddiasına görə, sərhədçilər və digər əsgərlər onların irəliləməsinə mane olmayıblar, əksinə mehribanlıqla qarşılayıblar.  Priqojinin sözlərinə görə, Rusiya Baş Qərargahı "Vagner" karvanına qarşı havadan zərbə endirmək əmri versə də pilotlar bu əmri yerinə yetirməkdən imtina ediblər. Priqojin axşam saatlarında onlara atəş açan iki helikopterin vurulduğunu bildirib.  Hələki bu məlumatları müstəqil və rəsmi mənbələrdən təsdiqləmək mümkün olmayıb.  Rostov-na-Don və Krasnodar diyarından gələn xəbərlərə görə, ictimai müşahidə kameralarının fəaliyyəti dayandırılıb. Yerli nəşrlər Rostov-na-Dona girişlərin bağlandığını, yollara hərbi texnikaların çıxarıldığını yazır.  Rostov vilayətinin qubernatoru Vasili Qolubev telegram kanalında yazıb ki, hüquq-mühafizə orqanları region sakinlərinin təhlükəsizliyini təmin etmək üçün lazım olan tədbirləri görməkdədirlər.  Şənbə günü, iyunun 24-ü səhər saat 5 radələrində Voronej vilayətinin hökuməti sakinlərə "hərbi texnika karvanının M-4 Don şossesi ilə hərəkət etdiyini" bildirib və vətəndaşları müvəqqəti həmin yoldan istifadə etməməyə çağırıb.  Amma xəbərdarlıqda hərbi karvanın hansı quruma məxsus olduğu deyilməyib.  Rostov kanalı 161.ru-nun şənbə günü səhər tezdən yazdığına görə, kamuflyaj geyimli naməlum şəxslər Cənub Hərbi Dairəsinin qərargahını, şəhərin mərkəzindəki polis idarəsini, Daxili İşlər Nazirliyinin və FSB-nin regional idarələrini mühasirəyə alıb.  OSINT layihəsinin yaradıcısı Ruslan Leviev isə bildirib ki, videoda görünənlər “Vaqnerçilər” yox, Rusiya ordusunun hərbçiləridir.  TASS xəbər agentliyinin yaydığı fotolarda isə onların "vaqnerçilər" olduğu vurğulanır. Yerli hakimiyyət orqanları hələki yayılan video və digər məlumatları şərh etməyiblər.  Moskvaın meri Serqey Sobyanin isə Moskvada antiterror tədbirlərinin həyata keçirildiyini və yollarda nəzarətin gücləndirildiyini deyib.  İyunun 23-də "Vaqner" rəhbəri Yevgeni Priqojin Rusiya qoşunlarının onun bölmələrinin arxa cəbhəsinə raket zərbələri endirdiyini və çoxsaylı itkilərin olduğunu açıqlayıb.  O, Rusiya hərbi rəhbərliyini cəzalandırmaq üçün Moskvaya doğru hərəkətə başlaqdıqlarını bəyan edib. Rusiya Müdafiə Nazirliyi isə Priqojinin mesajlarını saxta və təxribat adlandırıb. Rus generalları "Vaqner" döyüşçülərini Priqojinin əmrlərini yerinə yetirməkdən imtina etməyə çağırıblar. Rusiya Federal Təhlükəsizlik Xidməti Priqojinə qarşı silahlı üsyana çağırış maddəsi ilə cinayət işi başlandığını elan edib. Bununla yanaşı Rostov vilayətində və Moskvada təhlükəsizlik tədbirləri gücləndirilib.  Almaniya əhalisi miqrantlarla artır  Almaniya Federal Statistika İdarəsi miqrant axını ilə bağlı əhalinin artımına aid məlumatları yeniləyib.  Ötən ilin sonuna Almaniyanın əhalisi 84.4 milyon nəfər olub. 2022-ci ildə 1.3 faiz və ya 1.1 milyon nəfər artıb.  "Deutsche Welle" 84 milyon yarımdan 12.3 milyonunun xarici vətəndaş olmasına diqqət çəkir.  Almaniyada yaşayan xaricilərin ən çoxu Türkiyə vətəndaşlarıdır – 1.34 milyon. İkinci yerdə Ukrayna (1.05 milyon), üçüncü yerdə isə Suriya (883 min) vətəndaşları gəlir.  Bildirilir ki, son illər Almaniya əhalisinin orta yaşı bir qədər azalaraq 44.6 təşkil edir. Bu, xüsusilə, başqa ölkələrdən uşaqlı ailələrin gəlməsi ilə izah edilir.  Qərbi Almaniyanın federal əyalətlərində əhalinin sayı son bir ildə daha sürətlə artaraq 68 milyon nəfərə çatıb.  Eynicinsli nikahları qanuniləşdirən ilk postsovet ölkəsi…  Estoniya parlamenti - Riyqikoqu eynicinsli cütlüklərin evlənməsinə icazə verən layihəni qəbul edib. Bu barədə yerli ERR.ee nəşri məlumat yayıb.  Layihənin lehinə 55, əleyhinə 34 deputat səs verib, biri isə bitərəf qalıb. Qanunda evlilikdən əlavə, homoseksual partnyorlara ikinci bioloji valideynin razılığı ilə uşaqları övladlığa götürməyə də icazə verilib. 2016-cı ildə Estoniya qanunvericiliyində təsbit olunmuş birgə yaşayış haqqında müqavilənin bağlanması imkanı da qüvvədə qalır.  Eynicinsli nikah qanunu 2024-cü il yanvarın 1-dən qüvvəyə minəcək.  Bununla da Estoniya eynicinsli nikahları qanuniləşdirən ilk postsovet ölkəsi oldu. 2023-cü ilə olan məlumatlara görə, homoseksual əlaqələri ABŞ, Sloveniya və Kuba da daxil, 34 ölkədə qanuniləşdirmək olur. Xaricdə bağlanan eynicinsli nikahları İsrail də tanıyır.  2022-ci ilin dekabrından Rusiyada homoseksuallıq, biseksuallıq və transseksuallıq haqqında müsbət məlumatların yayılması qadağan edilib. Buna görə vətəndaşlar üçün 400 min rubla (4 min 740 dollar), hüquqi şəxslər ilə bağlı isə 5 milyon rubla (59 min 240 dollar) qədər cərimələr nəzərdə tutulur.  Abramoviç Ukraynaya, hələlik, pul verməyib  Biznesmen Roman Abramoviç "Çelsi" futbol klubunun satışından əldə etdiyi vəsaiti, hələlik, Ukraynaya Yardım Fonduna köçürməyib.  Bu barədə Britaniyanın "Daily Mail" nəşrində yazılıb .  Mənbələrin nəşrə bildirməsinə görə, Abramoviç Ukraynaya Yardım Fonduna vəsait köçürmək üçün müqavilə imzalamaqdan imtina edib. O, "Çelsi"nin satışından əldə olunan 2.3 milyard funt-sterlinqin bir hissəsinin də müharibədən əziyyət çəkən rusiyalılara göndərilməsində israr edir.  Vəsaitlərin humanitar fonda köçürülməsi London klubunu satmaq üçün sövdələşmənin tamamlanmasının şərtlərindən biri idi. Müqavilə bu ilin yanvarında bağlanıb, lakin klubun satılması ilə bağlı danışıqlar hələ Abramoviç Rusiyanın Ukraynadakı müharibəsinə görə Qərbin sanksiyalar siyahısına düşməsindən əvvəl başlayıb. Rusiyalı oliqarx 20 ildir ki, klubun sahibi idi.  2.3 milyard funt-sterlinq Abramoviçin şirkətlərindən birinin dondurulmuş hesabında qalır. Onları istənilən yerə köçürmək üçün Britaniya Xarici İşlər Nazirliyinin icazəsi tələb olunur.  Bundan əvvəl Britaniyanın "The Guardian" nəşrində yazılırdı ki , müharibə başlamazdan üç ay əvvəl Abramoviç əmlakını benefisiarları onun uşaqları olan trastlara verib. Oliqarxa qarşı sanksiyalar yalnız onun əmlakının bir hissəsinə şamil edilib. Abramoviçin yeddi övladı var, onlardan ən kiçiyinin 9 yaşı var. Onların hamısı trastlar sayəsində ən azı dörd milyard dollar dəyərində aktivlərə çıxış əldə ediblər.  Rusiyalı işadamı, milyarder, Çukotka Muxtar Dairəsinin keçmiş qubernatoru Roman Abramoviçə qarşı sanksiyalar onun Kremlə yaxınlığına görə qoyulub. İşadamı ötən ilin fevral-martında uğursuz Rusiya-Ukrayna danışıqlarında, o cümlədən əsirlərin dəyişdirilməsi ilə bağlı müzakirələrdə iştirak edib. Media Ukrayna prezidenti Vladimir Zelenskinin ABŞ-dan Abramoviçin danışıqlardakı roluna görə onu sanksiyalar siyahısına salmamağı xahiş etdiyini yazırdı. İşadamına qarşı sanksiyaları Avropa İttifaqı və Böyük Britaniya tətbiq edib, lakin Vaşinqton yox.  Ukrayna ordusunun Zaporojye vilayətində ilk kəndi azad etdiyi bildirilir  İyunun 18-də Ukrayna ordusunun Zaporojye vilayətinin Pyatixatki kəndini işğaldan azad etdiyi bildirilir. Bu barədə məlumatı bölgənin Moskva tərəfindən edilmiş Baş Qərargah rəisi Vladimir Roqov teleqram kanalında yazıb. Bu məlumatı rusiyalı hərbi bloqerlər də paylaşıb.  Hələki yayılan bu məlumata Ukrayna rəsmilərindən şərh verilməyib. Amma Rusiya Müdafiə Nazirliyinin bazar günü yaydığı məlumata görə, Ukrayna ordusunun yaşayış məntəqəsini ələ keçirmək cəhdi dəf edilib. Məlumatlarda vurğulanır ki, Pyatixatki kəndinin işğaldan azad edilməsi rəsmi təsdiqini taparsa bu, Ukrayna ordusunun həmin istiqamətdə ilk qələbəsi olacaq.  Bundan başqa, Ukrayna tərəfi Xerson vilayətinin cənubunda, Rusiya tərəfindən işğal olunmuş Geniçesk şəhəri yaxınlığındakı Rıkovo kəndindəki Rusiyanın iri silah-sursat anbarının dağıdılması barədə məlumat yayıb.  Rusiya hələ ki, bu məlumata reaksiya verməyib. Hərbi əməliyyatlar şəraitində döyüşən tərəflərin bəyanatlarını yoxlamaq isə son dərəcə çətindir. “The New York Times” ın bir müddət əvvəl Ukrayna hərbçilərinə və Qərb rəsmilərinə istinadən Ukrayna ordusunun hücuma hazırlaşdığı ərəfədə Rusiya qoşunları müdafiəni xeyli gücləndiriblər. Bəzi məlumatlara görə, daha əlaqəli olan Rusiya hərbçiləri daha az riskli taktikalara əl atırlar.  "The Wall Street Journal"-ın yazdığına görə isə Ukrayna hücumu dayandırıb, Rusiya isə tank və döyüş maşınlarının kolonlarına zərbələr endirmək də daxil olmaqla hava üstünlüyünə malikdir.  "Oryxspioenkop"un açıq mənbələrə istinadla yazdığına görə, Ukraynanın hücumu başlanandan bəri Rusiya 32-si tank olmaqla 130, Ukrayna isə 24-ü tank olmaqla 155 texnika itirib.  Rusiya 2022-ci il fevralın 22-də Ukraynaya hücum edib.  Trotskinin qətlinin son şahidi olan nəvəsi vəfat edib  İnqilabçı Lev Trotskinin nəvəsi Esteban Volkov 97 yaşında Mexikoda vəfat edib. O, Trotskinin qətlə yetrilməsinin sağ qalan sonuncu şahidi idi.  1926-cı ildə anadan olan Esteban (Vsevolod)Volkov 1937-ci ildə babası Trorski ilə Türkiyədən Mekskaya köçüb. (Esteben Volkov Trorskinin böyük qızı Zinaida Bronşteynin övladıdır. Zinaida Bronşteyn 1933-cü ildə intihar edib). O, Meksikada Vsevolod Volkov adını dəyişərək Esteban qoyub. Volkov babasına qarşı bir neçə sui-qəsd cəhdinin və onun 1940-cı ildə Meksikalı NKVD agenti Ramon Merkader (İspaniya ordusunun 27 yaşlı mayoru olmuş Roman Merkader tötərdiyi qətl hadisəsindən 20 il sonra Lenin ordeni və Sovet İttifaqı Qəhrəmanı Qızıl Ulduzu ilə təltif edilib. )tərəfindən öldürülməsinin şahidi olub. O, babasının yaşadığı evdə muzey, eyni zamanda Trotski Araşdırma və Nəşr Mərkəzini yaradıb.  Trotskiyə qarşı sonuncu sui-qəsd 1940-cı il avqustun 20-də olub və o aldığı xəsarətlərdən bir gün sonra vəfat edib. Onun Meksikada şəxsən Stalinin əmri ilə öldürüldüyü bildirilir.    2017-ci ildə Rusiyanın Birinci Kanalı rejissor Aleksandr Kott və Konstantin Stavskinin çəkdiyi “Trotski” serialını yayımlayıb. 2019-cu ildə serialı Netflix alandan sonra Esteban Volkov  açıq məktub  yazaraq serialın süjetini ətraflı təhlil edib və filmdə çoxsaylı qeyri-dəqiqliklərin və saxtakarlıqların olduğunu bildirib. Son 5 ildə ilk dəfə ABŞ rəsmisi Çinə səfər edib  ABŞ dövlət katibi Entoni Blinken Çinə səfər edib. Dövlət katibinin ilk görüşü Çinin xarici işlər naziri Sin Qangla ilə olub.  İki gün davam edəcək səfər zamanı Blinkenin Çin prezidenti Si Cinpinlə görüşəcəyi də gözlənilir. Bundan əlavə, dövlət katibinin Çinin digər rəsmiləri ilə danışıqlar aparacağı planlaşdırılır.  Bu, ABŞ rəsmisinin son beş ildə Çinə ilk səfəridir. Blinkenin Pekinə səfəri fevral ayına planlaşdırılsa da ABŞ öz hava məkanında Çinə məxsus hava şarını vurmasından sonra təxirə salınmışdı.  Vaşinqton sözügedən hava şarının kəşfiyyat xarakterli uçuş etdiyini, Çin isə onun sadəcə uçuş kursundan çıxmış hava şarı olduğunu iddia edib.  Blinkenin Pekinə səfərinin Çin rəhbəri ilə ABŞ prezidenti arasında görüşə hazırlıq olduğu bildirilir. Beləki Co Bayden daha əvvəl yaxın aylarda Si Cinpinlə görüşə ümid etdiyini deyib.  Son vaxtlar Vaşinqtonla Pekin Tayvanla bağlı kəskin bəyanatlar verirlər. Çin adanı öz ərazisi hesab edir və Amerikanı Tayvan hakimiyyəti ilə birbaşa əlaqlərə görə tənqid edir.  ABŞ Tayvanı müstəqil dövlət kimi tanımır, lakin Çinin adanı güc yolu ilə ilhaq etmək hədələrinə qarşı çıxır. Bundan başqa ABŞ və Qərb ölkələri Ukraynaya qarşı müharibədə Çinin Rusiyanı silahla təmin etməyə başlaya biləcəyindən ehtiyatlanır. Amma indiyə qədər belə ltədarükün birbaşa sübutunun olmadığı bildirilir.  Hələ bu ilin fevralında Blinken bildirib ki, Pekin Moskvaya qeyri-öldürücü hərbi yardım edir, həmçinin silah tədarükü imkanlarını nəzərdən keçirir. Çin hakimiyyəti isə bildirir ki, onlar münaqişə tərəflərindən heç birinə silah tədarük etmir və bunu etməyi də planlaşdırmır.  Rusiyanın Ukraynaya hərbi müdaxiləsinin ildönümündə Çin münaqişənin həlli üçün sülh planını təklif edib.  12 bəndlik sənədə hərbi əməliyyatların dayandırılması, sülh danışıqlarının bərpası, ölkələrin suverenliyinə hörmət və s. məsələlər daxil olsa da Kiyev və müttəfiqləri hesab edirlər ki, bu plan Ukraynanın maraqlarını nəzərə almır.  Bayden deyir Vaşinqton Ukraynanın NATO-ya qoşulma prosesini sadələşdirməyəcək  ABŞ prezidenti Co Bayden bildirib ki, Vaşinqton Ukraynanın Şimali Atlantika Alyansına (NATO)qoşulma prosesini sadələşdirməyəcək. Onun sözlərinə görə, Kiyev giriş üçün ümumi şərtlərə əməl etməlidir.  ABŞ prezidenti bu sözləri şənbə günü Endryus Hərbi Hava Qüvvələri bazasında Ukraynanın NATO-ya qoşulması perspektivinə toxunarkən deyib. O, bunun avtomatik olaraq baş vermədiyini vurğilayıb. Amma Bayden eyni zamanda öz hərbi imkanlarını nümayiş etdirmək üçün Ukraynanın çox işlər gördüyünü də bildirib.  "Amerikanın Səsi" radiosu diqqəti Baydenin bu sözləri NATO-nun iyulun 11 və 12-də Vilnüsdə keçirilməsi planlaşdırılan illik sammiti ərəfəsində deməsinə çəkir.  Cümə günü NATO-nun baş katibi Yens Stoltenberq də deyib ki, Ukrayna sammitdə alyansa üzv olmağa dəvət edilməyəcək. Şərqi Avropadakı NATO ölkələri Ukraynanın üzvlük əldə etməsi üçün daha aydın yol xəritəsinin yaradılmasına çalışır.  ABŞ və Almaniya isə Kiyevin nə vaxtsa alyansa qoşulacağına dair 2014-cü ildə verdikləri vəddən kənara çıxmaq istəmirlər.  Polşa CAR prezidenti mühafizəçilərinin olduğu təyyarəni Sankt-Peterburqa buraxmayıb  Ukrayna və Rusiyaya səfər edən Cənubi Afrika Respublikasının (CAR) prezidentini müşayət edən mühafizəçilərinin və jurnalistlərin olduğu təyyarənin Polşadan uçuşuna icazə verilməyib.  CAR prezidenti Siril Ramafosa Afrika ölkələrinin sülhməramlı missiyası çərçivəsində Ukrayna və Rusiyaya səfərdədir.  Cənubi Afrikanın News24 portalının məlumatına görə, iyunun 15-də Varşavaya enən təyyarə bir gündən çox hava limanında dayandıqdan sonra geri qayıtmağa məcbur olub. Ramafosa Varşavaya ayrı bir təyyarə ilə gəlib. Ehtimal edilir ki, onun mühafizəçiləri CAR prezidenti gələnə qədər Kiyev və Sankt-Peterburqda olmalı və prezidentin təhlükəsizliyini təmin etməliymiş.  Polşa tərəfinin bildirdiyinə görə, təyyarənin hava limanında saxlanmasına səbəb mühafizəçilərin 12 qutu (digər mənbələrə görə 13 qutu ) silahı boşaltmağa çalışmaları olub.  Bu səbəbdən Polşa gömrükçüləri onların təyyarəni tərk etməsinə icazə verməyib.  Polşa Xarici İşlər Nazirliyinin məlumatına görə, təyyarədə CAR nümayəndələrinin idxalına icazəsi olmayan təhlükəli materiallar olub. Amma nazirlik həmin materialların nə olduğu açıqlanmır.  İyunun 16-da Afrikanın yeddi ölkəsindən ibarət nümayəndə heyəti Kiyevdəki danışıqlarda Ukrayna prezidentinə sülh planını təqdim ediblər.  Volodimir Zelenski Afrikadan olan nümayəndə heyəti ilə görüşdən sonra bildirib ki, qoşunlarını ilhaq etdiyi Krım da daxil olmaqla Ukraynanın bütün ərazilərindən tamamilə çıxarmayana qədər Rusiya ilə sülh danışıqları aparmayacaq. Zelenskinin sözlərinə görə, qoşunların çıxarılmasından əvvəl danışıqlara başlamaq müharibənin bitməməsi, sadəcə olaraq dondurulması demək olardı.  Bu gün (17 iyun )Afrika ölkələrinin nümayəndələri Sankt-Peterburqda Rusiya prezidenti ilə görüşür.  Jurnalistlər Rusiyanın Ukraynada verdiyi canlı qüvvə itkisinin 20 mindən çoxunu təsdiq edə bilib  Jurnalistlər Ukrayna ilə müharibədə 20 mindən çox rus hərbçisinin öldüyünü təsdiqləməyə nail olublar.  Rusiyanın Ukraynaya təcavüzündən sonra belə bir araşdırmanı "Mediazona", BBC Rus Xidməti və könüllülər qrupu aparmaqdadır.  Araşdırmaya görə, Rusiyanın itkilərinin əhəmiyyətli hissəsini məhbuslar təşkil edir. İtkilərin bölgələr üzrə təsifatına gəlincə, araşdırmalar üzə çıxarıb ki, müharibədə ölənlərin çoxu Krasnodar diyarı, Sverdlovsk və Çelyabinsk vilayətləri, Başqırdıstan, Buryatiya və Volqoqrad vilayətindəndir.  BBC-nin yazdığına görə, 2023-cü ilin yanvardan bəri Rusiya mənbələri hər həftə orta hesabla 700 hərbçi itkisinin olduğunu yazıb, işğalın ilk günlərində isə bu say təxminən 250-300 arasında olub.  Təsdiqlənmiş itkilər arasında ordu və digər güc strukturlarında xidmət etmiş 2150-dən çox zabitin adı var. Onlardan 251 nəfəri polkovnik-leytenant və daha yuxarı rütbəli olanlardır. Açıq mənbələrdən götürülən məlumatlarla Rusiyanın 161 hərbi pilotun ölümünü təsdiqləmək mümkün olub.  Tədqiqatçıların fikrincə, Rusiyanın ən çox ikiləri Baxmuta edilən qış hücumu zamanı olub. Hətta ehtimal edilir ki, bu itkilər Rusiyanın Ukraynaya bir-neçə istiqamətdən hücum etdiyi müharibənin ilk həftələrindəki itkilərindən daha çox ola bilər.  "Mediazona" və BBC-nin Rusiyanın müharibə itkiləri ilə bağlı siyahını yalnız açıq mənbələr - sənədlər, qohumların təsdiqi, məzarlarla bağlı məlumatlar əsasında hazırlayır.  Jurnalistlər son 14 ayda bu araşdırmaları apararkən Rusiyanın 65 yaşayış məntəqəsindəki məzarlıqlarda monitorinq apardıqlarını bildirirlər.  O da vurğulanır ki, real itkilər bir neçə dəfə çox ola bilər.  Rusiya Müdafiə Nazirliyi itkiləri açıqlamır və jurnalistlərin verdiyi rəqəmləri şərh etmir.  Amerika Birləşmiş Ştatları yanvar ayında Rusiyanın Ukraynada itkilərininin sayını 270-300 min ölü və yaralı kimi qiymətləndirib.  Gürcüstan Yerevanla Bakı arasında vasitəçiliyə hazırdır  "Tbilisi yenidən Yerevan və Bakı arasında vasitəçi rolunu öz üzərinə götürməyə hazırdır". Bunu Gürcüstanın Xarici İşlər naziri İlya Darçiaşvili bu gün, iyunun 16-da parlamentdə çıxışı zamanı deyib.  "Sülhsevər Qonşuluq Təşəbbüsünün bir hissəsi kimi, Gürcüstan iki qonşu ölkə arasında konstruktiv dialoqa başlamaq üçün əvvəllər addımlar atıb. Biz bu istiqamətdə fəaliyyətimizi davam etdirməyə hazır olduğumuzu bildiririk", – Darçiaşvili vurğulayıb.  O, əlavə belə bir inamını ifadə edib: "Gürcüstanın regionda sülh və sabitliyin təmin edilməsi istiqamətində səyləri səmərəli olacaq və biz bu işə mühüm töhfə verməyə hazırıq".  2020-ci ildə 44 günlük müharibədən sonra Gürcüstan Yerevanla Bakı arasında dialoqa başlamaq üçün iki cəhd edib. 2021-ci ildə Azərbaycanda saxlanılan 15 Ermənistan hərbi qulluqçusu işğaldan azad olunan ərazilərlə bağlı minalanmış xəritələr əvəzində Tbilisinin vasitəçiliyi ilə azad edilib. Ötən ilin iyulunda Tbilisidə Ermənistan və Azərbaycan xarici işlər nazirlərinin görüşü də keçirilib.  1988-ci ildə başlayan Qarabağ münaqişəsi Azərbaycan və Ermənistan arasında döyüşlərə səbəb olmuşdu. 1994-cü il atəşkəs razılaşmasına qədər Azərbaycanın Dağlıq Qarabağ bölgəsi və ona bitişik 7 rayonu işğal edilmişdi. Amma 2020-ci ildə 44 günlük müharibə nəticəsində Azərbaycan Qarabağın bir hissəsinə və ətraf 7 rayona nəzarəti bərpa edib.  İki ölkə arasında sülh danışıqları indi, əsasən, Rusiya və Avropa İttıfaqının vasitəçilikləri ilə aparılır.  Qaçqın və köçkünlər 110 milyona çatıb  Dünyada təxminən 110 milyon insan müharibə, təqiblər və ya insan hüquqlarının pozulması səbəbindən evini tərk edib.  Bu barədə Birləşmiş Millətlər Təşkilatının (BMT) Qaçqınlar üzrə Ali Komissarı Filippo Qrandi məlumat verib.  Bildirildiyinə görə, Rusiyanın Ukraynaya təcavüzü səbəbindən 11 milyon daxil, 2022-ci ildə qaçqınların sayı 19 milyon nəfər artıb. Bu, İkinci Dünya müharibəsindən sonra insanların ən sürətli və ən böyük köçü idi.  Qrandinin sözlərinə görə, ötən il 35 fövqəladə hal qeydə alınıb. Bu, əvvəlki illərlə müqayisədə ən azı üç dəfə çoxdur, lakin "onların az hissəsi manşetlərə çıxır".  "Sudandakı hazırkı müharibə Qərb vətəndaşları oradan çıxarılan kimi qəzetlərin ön səhifələrindən itdi", - Qrandi deyir. Hərçənd, bu ilin aprelindən bəri iki milyona yaxın insan Sudanda müharibədən qaçıb.  Bütün qaçqınların üçdə ikisi öz ölkələri daxilində köç edib, qalan 35 milyonu isə başqa ölkələrə qaçıb. Türkiyə ən çox qaçqına ev sahibliyi edib – 3.8 milyon insan, əsasən də vətəndaş müharibəsindən qaçan suriyalılar. Ondan sonra, əsasən, Əfqanıstandan olmaqla 3.4 milyon insanın qaçdığı İran gəlir.  Milyonerlərin ən çox qaçdığı ölkələrin adları açıqlanıb  "Henley&Partners"  konsaltinq şirkəti hesablayıb ki, 2022-ci ildə Rusiyanı var-dövləti 1 milyon dolları ötən 8 min 500 adam tərk edib. Qurumun proqnozlarına görə isə, Rusiyanı 43 faiz daha çox – varidatı 1 milyonu ötən 15 min adam tərk etməli idi. Şirkət uyğunsuzluğu proqnozun 2022-ci ilin ilk altı ayının məlumatları əsasında hazırlanması ilə izah edib. İllik nəticələrə həm də Rusiyanın Ukraynaya təcavüzünə cavab olaraq tətbiq edilən sanksiyalar və varlı insanların köçməsinin çətinləşməsi təsir göstərib.  Britaniyanın "Sibylline" konsaltinq şirkətinin analitiki Liana Semçuk deyir: "Qərbin sanksiyaları mahiyyətcə rusiyalı milyarderlərin üzünə qapıları bağlayıb və onları daha da Kremlə doğru itələyib. Bu, Rusiyanın onların vəsaitləri üzərində nəzarətini artırır və Putinin Rusiya biznesinə sərmayə qoymaq çağırışlarını dəstəkləyir".  Ən çox dollar milyoneri 2022-ci ildə Çini tərk edib – 10.8 min. Onların ən böyük axını Birləşmiş Ərəb Əmirliklərində qeydə alınıb – 5.2 min.  Gündəm  Bölmənin bütün materialları burada  Azadlıq Trend  1  Prezident Əliyev Söyüdlü etirazlarından danışdı. 'Kiminsə nazı ilə oynayası deyilik'  2  Ukrayna rəsmisi Krım körpüsünə zərbəni ordunun uğuru adlandırıb  3  Zəlzələ qurbanı Təhminənin fəryadi: 'Bura səfər edən Adil Əliyev və Ziyafət Əsgərov…'  4  BQXK Laçın dəhlizi ilə yük keçirənlərin öz əməkdaşları olmadığını deyir  5
