Title: 18 il Paris hava limannda yasayan iranl el orda da vfat edib
Date: Mart 07, 2023
URL: https://www.azadliq.org/a/paris-hava-limaninda-18-il-yashayan-iranli-vefat-edib/32128693.html

Dünya xəbərləri  18 il Paris hava limanında yaşayan iranlı elə orda da vəfat edib  Mahran Kərimi Nasseri noyabrın 12-də 76 yaşında Parisdəki Şarl de Qoll hava limanında vəfat edib.  O, 1980-ci illərin sonundan 18 il Şarl de Qoll hava limanının 2F terminalında yaşayıb və ölümündən bir neçə həftə əvvəl oraya qayıdıb.  Nasseri 1945-ci ildə İranda anadan olub. 1974-cü ildə daha əvvəl onlardan ayrılmış anasını axtarmaq üçün Londona uçub. Yaxınları Nasseriyə anasının İngiltərəyə getdiyini bildiriblər. 1977-ci ildən 1981-ci ilə qədər o, altı ölkədən sığınacaq almağa çalışıb və nəticədə onu Belçikada alıb, orada kitabxanada işə düzəlib.  1988-ci ildə Nasseri Parisdən keçməklə Böyük Britaniyaya köçmək qərarına gəlib. Bir ehtimala görə, hava limanına enəndən sonra sənədlərinin oğurlandığı üzə çıxıb. Sənədləri olmadan Londona uçsa da sonrada Fransaya geri göndərilib. İranlının ölkəyə daxil olmaq hüququ olmayıb və o, hava limanında 2F terminalında məskunlaşıb. O, günlərini dəftərinə öz həyatını yazmaqla, qəzet və jurnal oxumaqla keçirib.  1999-cu ildə Nasseri Fransada qaçqın statusu alsa da , 2006-cı ilə qədər hava limanının terminalında qalıb. Bu hadisə Hollivud rejissoru Stiven Spilberqin diqqətini çəkib, o, 2004-cü ildə Nasserinin hekayəsi əsasında “Terminal” tragikomediyasını çəkib. Filmdə baş rolları Tom Hanks və Ketrin Zeta-Cons canlandırıb. Filmin premyerasından sonra Nasseridən müsahibə alınmağa başlanılıb. Özünü “Ser Alfred” adlandıran Nasseri gündə bir neçə dəfə mətbuatla görüşüb.  2006-cı ildə xəstələndiyi üçün xəstəxanaya aparılıb. Bundan sonra Spilberq filmindən aldığı pulla yataqxanada yaşayıb.  Bir neçə həftə əvvəl Nasseri yenidən uzun müddət yaşadığı 2F terminalına qayıdıb və noyabrın 12-də elə orda da vəfat edib.  Hava limanının sözçüsününü dediyinə görə, onun ölümü təbii səbəblərdən olub. Nasserinin yanından bir neçə min avro nağd pul tapılıb.  Hava limanının əməkdaşı aydınlaşdırıb ki, Nasseri həmişə aeroportun ictimai yerində olub və işçilər həmişə onun qayğısına qalıblar.  Bütün xəbərləri izləyin  İnsan alveri qurbanı olduğu deyilən mindən çox şəxs xilas edilib  Filippin polisi Manilada onlayn kazinoda işləməyə aparılan mindən çox insan alveri qurbanı olduğu deyilən şəxsi xilas etdiyini bildirir. Məlumat iyunun 27-də yayılıb.  Polis ötən gecə paytaxtda bir neçə binada reyd keçirib, Çin, Vyetnam, Sinqapur, Malayziya vətəndaşları olmaqla xeyli insan aşkarlayıb.  Məlumata görə, qurban olduqları deyilən şəxslər Facebook elanlarında təklif olunan, Filippində “onlayn oyunlarda assistent” işlərini qəbul ediblər.  Son vaxtlar Asiya-Sakit Okean regionunda internet dələduzluğu sarıdan beynəlxalq narahatlıq artır.  “Frans Pres” agentliyinin hadisə yerində olan müxbirləri yaşayış kompleksinin qarşısında iki polis avtobusu və iki polis yük maşını dayandığını görüblər. Ancaq onları binalara buraxmayıblar.  Polisin sözçüsü ilkin olaraq, insan alveri üzrə iş açılacağını, hər şeyin araşdırılacağını bildirib.  Mayda rəsmi orqanlar bir neçə Asiya ölkəsindən Filippinə aparılan mindən çox insanı xilas edib. Onların əsir saxlandığı, onlayn dələduzluq sxemlərini işlətməyə məcbur edildiyi açıqlanıb.  Rubl dollara qarşı son 15 ayda ən aşağı həddə düşüb  Bu gün – iyunun 26-da Rusiya rublu dollara qarşı son 15 ayda ən aşağı həddə düşüb. Bu, həftəsonu silahlı muzdlu döyüşçülərin qiyamına reaksiya hesab olunur.  "Reuters" xəbər verir ki, rubl dollara qarşı 2.1 faiz zəifləyib, 1 dollar 87.23-ə qalxıb, sonradan 86.50 rubla korrektə edib.  Rubl avroya qarşı 2.2 faiz dəyər itirib, məzənnə 94.37-yə qalxıb, yuana qarşı isə 2.1 faiz ucuzlaşaraq 11.95 olub.  Şənbə günü Yevgeni Priqojinin başçılıq etdiyi "Vaqner" muzdluları Rusiyanın cənubundakı Rostov şəhərindən çəkiliblər. Onların Moskva üzərinə yürüşü dayandırılıb. Ancaq baş verənlər Prezident Vladimir Putinin hakimiyyəti ilə bağlı cavabsız suallar yaradıb.  Həftəsonu Rusiya bankları dolları rəsmi məzənnədən yuxarı, 90 rubla təklif ediblər.  Priqojin Moskvaya hərbi yürüşü dayandırıb geri döndüklərini bəyan edib- onun Belarusa gedəcəyi bildirilir  Peskov deyir Priqojina qarşı işə xitam veriləcək və o "Belarusa gedəcək"  Priqojinə qarşı cinayət işinə xitam veriləcəyi bildirilir. Bu barədə TASS Rusiya prezidentinin mətbuat katibi Dmitri Peskova istinadən məlumat yayıb.  Peskovun dediyinə görə Priqojin “Belarusa gedəcək”.  ***  Rusiya paytaxtına çatmağa təxminən 200 kilometr qalmış "Vaqner" rəhbəri Priqojin Moskvaya doğru hərbi karvanın hərəkətini dayandrdığını bəyan edib.  Onun bu addımı atmasından əvvəl Belarus rəhbəri Lukaşenkonun mətbuat xidməti məlumat yayaraq bildirib ki, Lukaşenko Putinlə razılaşdırandan sonra Yevgeni Priqojinlə danışıqlar aparıb və onunla “Rusiya ərazisində qanlı qırğın törətməyin yolverilməzliyi haqqında” razılığa gəliblər.  Bu məlumatın yayılmasından bir qədər sonra Priqojin audiomüraciətində "Vaqner " hərbi karvanını Moskvadan 200 km aralıda yerləşdirdiyini və “səhra düşərgələrinə” getdiklərini bildirib. Buna səbəb kimi o, qan tökmək istəməməsini əsas gətirib. Amma Lukaşenko ilə razılaşmalardan bəhs etməyib.  "Vaqner" gecə tutduqları Roston-na -Dondan da çıxmağa hazırlaşdığını bildirib.  Yerli media "Vaqner" döyüşçülərinin qarşısını almaq üçün qazılan yolkənarı səngərlərin artıq doldurulmağa başlandığını yazır.  ‘Vaqner’-çilərin Rostov-na-Dondan sonra Voronejdeki hərbi obyektləri də nəzarətə aldığı bildirir  Rusiyanın Rabitə, İnformasiya Texnologiyaları və Kütləvi Rabitələrə Nəzarət Federal Xidməti (Roskomnadzor) Yevgeni Priqojin rəhbərlik etdiyi “Patriot” media qrupunun internet resurslarına girişi bloklayıb. Söhbət xüsusilə RİA "FAN", "Xalq xəbərləri" və VKontakte şəbəkəsindəki PMC-lərlə əlaqəli resurslardan gedir.  "Vaqner"in Rusiyanın Yelets şəhərinə çatdığı bildirilir  "Vaqner" in hərbi texnika karvanının Lipetsk vilayətinin Yelets şəhərinə çatdığı bildirilir. (Bu şəhərdən paytaxt Moskvaya təxminən 450 km.) Gələn məlumatlara görə, şəhərın özündə polis əsas giriş-çıxış yollarını bağlayıb.  Lipetsk vilayətinin qubernatoru İqor Artamonov "Vaqner"ə məxsus texnikanın bölgədə hərəkətini təsdiqləyib. Bununla yanaşı rəsmilər vəziyyətin nəzarət altında olduğunu bildiriblər.  Priqojin deyir təslim olmaq fikirində deyilik  "Biz öz vətənimizin vətənpərvərləriyik, biz vaqnerçilər vuruşmuşuq və vuruşuruq. Və heç kim nə prezidentin, nə FSB-nin, nə də başqasının tələbi ilə təslim olmaq fikrində deyil", - Priqojin Rusiya prezidenti Vladimir Putinin xalqa müraciəti zamanı səsləndirdiyi fikirlərə belə reaksiya verib.  Beynəlxalq reaksiyalar  Avropa İttifaqı Rusiyadakı vəziyyəti izləyir və baş verənləri Rusiyanın daxili işi hesab edir. Bu barədə Avropa Komissiyasının nümayəndəsi “Vaqner” PMC-nin təsisçisi Yevgeni Priqojinin üsyan çağırışlarını şərh edərkən bildirib.  Polşa prezidenti Anjey Duda isə Rusiyadakı vəziyyətlə bağlı hökumət başçısı və ölkənin Milli Müdafiə Nazirliyi ilə məsləhətləşmələr apardığını bildirib. O, Rusiyada baş verənlərin daimi müşahidə altında olduğunu deyib  Böyük Britaniyanın Müdafiə Nazirliyi Priqojinlə bağlı hadisələri son dövrlərdə Rusiya dövlətinə qarşı ən ciddi çağırış adlandırıb.  Ağ Evin Milli Təhlükəsizlik Şurasının nümayəndəsi Adam Hodc (Adam Hodge) “Amerikanın səsi” radiosuna müsahibəsində bildirib ki, Vaşinqton vəziyyəti izləyir.  “Biz müttəfiqlər və tərəfdaşlarla məsləhətləşəcəyik”, - Ağ Ev nümayəndəsi bildirib.  ***  Reuters "Vaqner" muzdlularının Voronejdə də bütün hərbi obyektlərə nəzarəti ələ keçirdiyini yazır.  Agentlik Rusiya xüsusi xidmət orqanlarındakı mənbəyə istinad etdiyini bildirir.Bundan əvvəl Voronej vilayətində antiterror əməliyyatı rejimi tətbiq edilib.  ***  Rusiyanın Moskva şəhərində, eləcə də Moskva və Voronej vilayətlərində "antiterror əməliyyatı" rejimini tətbiq edilib. Bu barədə RİA Novosti məlumat yayıb. Bundan başqa o da qeyd olunur ki, Tula vilayətində “antiterror tədbirlərinin gücləndirilməsi ilə əlaqədar” yerli hakimiyyət həftəsonuna planlaşdırılan bütün kütləvi tədbirləri ləğv edib.  Baş verən hadisələrlə bağlı Rusiya prezidenti Vladimir Putin xalqa müraciət edib. O çıxışında indi baş verənləri 1917-ci il inqilabı ilə müqayisə edib, bunun xarici düşmənlərin Rusiyanı daxildən dağıtmaq planı olduğunu deyib.  Onun sözlərinə görə, ölkənin dağıdılmasına yönəlik bu hadisə orduya və xalqa arxadan vurulan zərbədir. "...belə zərbə Rusiyaya 1917-ci ildə, ölkə birinci dünya müharibəsində olduğu ərəfədə vurulub, onun qələbəsini oğurlayıblar...bu dövlətçiliyin məhv olması, böyük ərazilərin itirilməsi və vətəndaş müharibəsilə nəticələnib."  Putin Rostov-na-Donda mülki və hərbi hakimiyyət orqanlarının işinin praktiki olaraq əngəlləndiyini etiraf edib.  "Rostov-na-Donda vəziyyəti sabitləşdirmək üçün qətiyyətli addımlar atılacaq...", - Putin bildirib. Priqojin deyir Rostov-na-Dondakı hərbi obyektlərə vaqnerçilər nəzarət edir  Priqojin Rostov-na-Dondakı bütün hərbi obyektlərin artıq "Vaqner"in nəzarətində olduğunu bildirir.  Priqojinə yaxın teleqram kanallarının yazdığına görə, "Vaqner" rəhbəri bildirib ki, Rusiyanın müdafiə naziri Sergey Şoyqu və Rusiya Ordusunun Baş Qərargah rəisi Valeri Gerasimov onlara verilməsə Rostov-na-Donu blokadaya alıb sonra Moskvaya getmək niyyətindədirlər.  Videoda Priqojin Rusiya müdafiə nazirinin müavini Yunus-Bek Yevkurov və bir gün əvvəl vaqnerçilərə müraciət edərək, baş verənləri dövlət çevrilişi cəhdi adlandıran general Vladimir Alekseyevlə danışır. Videonun Rostov-na-Dondakı Cənub Hərbi Dairəsinin qərargahının həyətində lentə alındığı bildirilir.  Vaqnerçilər artıq Voronejə daxil olduqlarını bildirirlər.  Şahidlər və "Vaqneritlər" özləri PMC döyüşçülərinin nizami ordu əsgərlərinin müqaviməti ilə qarşılaşmadan Rostov-na-Don küçələrində sürdüyü videoları dərc edirlər.  ***  "Vaqner" muzdlu döyüşçülərinin rəhbəri Yevgeni Priqojin şənbə günü gecə saat 01:00 radələrində Rostov-na-Dona daxil olduqlarını bəyan edib. Bu məlumatın rəsmi təsdiqi olmasa da sosial şəbəkələrdə "Vaqner"çilərin Rostova daxil olduğu iddia olunan videolar yayılmaqdadır.  Priqojinin iddiasına görə, sərhədçilər və digər əsgərlər onların irəliləməsinə mane olmayıblar, əksinə mehribanlıqla qarşılayıblar.  Priqojinin sözlərinə görə, Rusiya Baş Qərargahı "Vagner" karvanına qarşı havadan zərbə endirmək əmri versə də pilotlar bu əmri yerinə yetirməkdən imtina ediblər. Priqojin axşam saatlarında onlara atəş açan iki helikopterin vurulduğunu bildirib.  Hələki bu məlumatları müstəqil və rəsmi mənbələrdən təsdiqləmək mümkün olmayıb.  Rostov-na-Don və Krasnodar diyarından gələn xəbərlərə görə, ictimai müşahidə kameralarının fəaliyyəti dayandırılıb. Yerli nəşrlər Rostov-na-Dona girişlərin bağlandığını, yollara hərbi texnikaların çıxarıldığını yazır.  Rostov vilayətinin qubernatoru Vasili Qolubev telegram kanalında yazıb ki, hüquq-mühafizə orqanları region sakinlərinin təhlükəsizliyini təmin etmək üçün lazım olan tədbirləri görməkdədirlər.  Şənbə günü, iyunun 24-ü səhər saat 5 radələrində Voronej vilayətinin hökuməti sakinlərə "hərbi texnika karvanının M-4 Don şossesi ilə hərəkət etdiyini" bildirib və vətəndaşları müvəqqəti həmin yoldan istifadə etməməyə çağırıb.  Amma xəbərdarlıqda hərbi karvanın hansı quruma məxsus olduğu deyilməyib.  Rostov kanalı 161.ru-nun şənbə günü səhər tezdən yazdığına görə, kamuflyaj geyimli naməlum şəxslər Cənub Hərbi Dairəsinin qərargahını, şəhərin mərkəzindəki polis idarəsini, Daxili İşlər Nazirliyinin və FSB-nin regional idarələrini mühasirəyə alıb.  OSINT layihəsinin yaradıcısı Ruslan Leviev isə bildirib ki, videoda görünənlər “Vaqnerçilər” yox, Rusiya ordusunun hərbçiləridir.  TASS xəbər agentliyinin yaydığı fotolarda isə onların "vaqnerçilər" olduğu vurğulanır. Yerli hakimiyyət orqanları hələki yayılan video və digər məlumatları şərh etməyiblər.  Moskvaın meri Serqey Sobyanin isə Moskvada antiterror tədbirlərinin həyata keçirildiyini və yollarda nəzarətin gücləndirildiyini deyib.  İyunun 23-də "Vaqner" rəhbəri Yevgeni Priqojin Rusiya qoşunlarının onun bölmələrinin arxa cəbhəsinə raket zərbələri endirdiyini və çoxsaylı itkilərin olduğunu açıqlayıb.  O, Rusiya hərbi rəhbərliyini cəzalandırmaq üçün Moskvaya doğru hərəkətə başlaqdıqlarını bəyan edib. Rusiya Müdafiə Nazirliyi isə Priqojinin mesajlarını saxta və təxribat adlandırıb. Rus generalları "Vaqner" döyüşçülərini Priqojinin əmrlərini yerinə yetirməkdən imtina etməyə çağırıblar. Rusiya Federal Təhlükəsizlik Xidməti Priqojinə qarşı silahlı üsyana çağırış maddəsi ilə cinayət işi başlandığını elan edib. Bununla yanaşı Rostov vilayətində və Moskvada təhlükəsizlik tədbirləri gücləndirilib.  Almaniya əhalisi miqrantlarla artır  Almaniya Federal Statistika İdarəsi miqrant axını ilə bağlı əhalinin artımına aid məlumatları yeniləyib.  Ötən ilin sonuna Almaniyanın əhalisi 84.4 milyon nəfər olub. 2022-ci ildə 1.3 faiz və ya 1.1 milyon nəfər artıb.  "Deutsche Welle" 84 milyon yarımdan 12.3 milyonunun xarici vətəndaş olmasına diqqət çəkir.  Almaniyada yaşayan xaricilərin ən çoxu Türkiyə vətəndaşlarıdır – 1.34 milyon. İkinci yerdə Ukrayna (1.05 milyon), üçüncü yerdə isə Suriya (883 min) vətəndaşları gəlir.  Bildirilir ki, son illər Almaniya əhalisinin orta yaşı bir qədər azalaraq 44.6 təşkil edir. Bu, xüsusilə, başqa ölkələrdən uşaqlı ailələrin gəlməsi ilə izah edilir.  Qərbi Almaniyanın federal əyalətlərində əhalinin sayı son bir ildə daha sürətlə artaraq 68 milyon nəfərə çatıb.  Eynicinsli nikahları qanuniləşdirən ilk postsovet ölkəsi…  Estoniya parlamenti - Riyqikoqu eynicinsli cütlüklərin evlənməsinə icazə verən layihəni qəbul edib. Bu barədə yerli ERR.ee nəşri məlumat yayıb.  Layihənin lehinə 55, əleyhinə 34 deputat səs verib, biri isə bitərəf qalıb. Qanunda evlilikdən əlavə, homoseksual partnyorlara ikinci bioloji valideynin razılığı ilə uşaqları övladlığa götürməyə də icazə verilib. 2016-cı ildə Estoniya qanunvericiliyində təsbit olunmuş birgə yaşayış haqqında müqavilənin bağlanması imkanı da qüvvədə qalır.  Eynicinsli nikah qanunu 2024-cü il yanvarın 1-dən qüvvəyə minəcək.  Bununla da Estoniya eynicinsli nikahları qanuniləşdirən ilk postsovet ölkəsi oldu. 2023-cü ilə olan məlumatlara görə, homoseksual əlaqələri ABŞ, Sloveniya və Kuba da daxil, 34 ölkədə qanuniləşdirmək olur. Xaricdə bağlanan eynicinsli nikahları İsrail də tanıyır.  2022-ci ilin dekabrından Rusiyada homoseksuallıq, biseksuallıq və transseksuallıq haqqında müsbət məlumatların yayılması qadağan edilib. Buna görə vətəndaşlar üçün 400 min rubla (4 min 740 dollar), hüquqi şəxslər ilə bağlı isə 5 milyon rubla (59 min 240 dollar) qədər cərimələr nəzərdə tutulur.  Abramoviç Ukraynaya, hələlik, pul verməyib  Biznesmen Roman Abramoviç "Çelsi" futbol klubunun satışından əldə etdiyi vəsaiti, hələlik, Ukraynaya Yardım Fonduna köçürməyib.  Bu barədə Britaniyanın "Daily Mail" nəşrində yazılıb .  Mənbələrin nəşrə bildirməsinə görə, Abramoviç Ukraynaya Yardım Fonduna vəsait köçürmək üçün müqavilə imzalamaqdan imtina edib. O, "Çelsi"nin satışından əldə olunan 2.3 milyard funt-sterlinqin bir hissəsinin də müharibədən əziyyət çəkən rusiyalılara göndərilməsində israr edir.  Vəsaitlərin humanitar fonda köçürülməsi London klubunu satmaq üçün sövdələşmənin tamamlanmasının şərtlərindən biri idi. Müqavilə bu ilin yanvarında bağlanıb, lakin klubun satılması ilə bağlı danışıqlar hələ Abramoviç Rusiyanın Ukraynadakı müharibəsinə görə Qərbin sanksiyalar siyahısına düşməsindən əvvəl başlayıb. Rusiyalı oliqarx 20 ildir ki, klubun sahibi idi.  2.3 milyard funt-sterlinq Abramoviçin şirkətlərindən birinin dondurulmuş hesabında qalır. Onları istənilən yerə köçürmək üçün Britaniya Xarici İşlər Nazirliyinin icazəsi tələb olunur.  Bundan əvvəl Britaniyanın "The Guardian" nəşrində yazılırdı ki , müharibə başlamazdan üç ay əvvəl Abramoviç əmlakını benefisiarları onun uşaqları olan trastlara verib. Oliqarxa qarşı sanksiyalar yalnız onun əmlakının bir hissəsinə şamil edilib. Abramoviçin yeddi övladı var, onlardan ən kiçiyinin 9 yaşı var. Onların hamısı trastlar sayəsində ən azı dörd milyard dollar dəyərində aktivlərə çıxış əldə ediblər.  Rusiyalı işadamı, milyarder, Çukotka Muxtar Dairəsinin keçmiş qubernatoru Roman Abramoviçə qarşı sanksiyalar onun Kremlə yaxınlığına görə qoyulub. İşadamı ötən ilin fevral-martında uğursuz Rusiya-Ukrayna danışıqlarında, o cümlədən əsirlərin dəyişdirilməsi ilə bağlı müzakirələrdə iştirak edib. Media Ukrayna prezidenti Vladimir Zelenskinin ABŞ-dan Abramoviçin danışıqlardakı roluna görə onu sanksiyalar siyahısına salmamağı xahiş etdiyini yazırdı. İşadamına qarşı sanksiyaları Avropa İttifaqı və Böyük Britaniya tətbiq edib, lakin Vaşinqton yox.  Ukrayna ordusunun Zaporojye vilayətində ilk kəndi azad etdiyi bildirilir  İyunun 18-də Ukrayna ordusunun Zaporojye vilayətinin Pyatixatki kəndini işğaldan azad etdiyi bildirilir. Bu barədə məlumatı bölgənin Moskva tərəfindən edilmiş Baş Qərargah rəisi Vladimir Roqov teleqram kanalında yazıb. Bu məlumatı rusiyalı hərbi bloqerlər də paylaşıb.  Hələki yayılan bu məlumata Ukrayna rəsmilərindən şərh verilməyib. Amma Rusiya Müdafiə Nazirliyinin bazar günü yaydığı məlumata görə, Ukrayna ordusunun yaşayış məntəqəsini ələ keçirmək cəhdi dəf edilib. Məlumatlarda vurğulanır ki, Pyatixatki kəndinin işğaldan azad edilməsi rəsmi təsdiqini taparsa bu, Ukrayna ordusunun həmin istiqamətdə ilk qələbəsi olacaq.  Bundan başqa, Ukrayna tərəfi Xerson vilayətinin cənubunda, Rusiya tərəfindən işğal olunmuş Geniçesk şəhəri yaxınlığındakı Rıkovo kəndindəki Rusiyanın iri silah-sursat anbarının dağıdılması barədə məlumat yayıb.  Rusiya hələ ki, bu məlumata reaksiya verməyib. Hərbi əməliyyatlar şəraitində döyüşən tərəflərin bəyanatlarını yoxlamaq isə son dərəcə çətindir. “The New York Times” ın bir müddət əvvəl Ukrayna hərbçilərinə və Qərb rəsmilərinə istinadən Ukrayna ordusunun hücuma hazırlaşdığı ərəfədə Rusiya qoşunları müdafiəni xeyli gücləndiriblər. Bəzi məlumatlara görə, daha əlaqəli olan Rusiya hərbçiləri daha az riskli taktikalara əl atırlar.  "The Wall Street Journal"-ın yazdığına görə isə Ukrayna hücumu dayandırıb, Rusiya isə tank və döyüş maşınlarının kolonlarına zərbələr endirmək də daxil olmaqla hava üstünlüyünə malikdir.  "Oryxspioenkop"un açıq mənbələrə istinadla yazdığına görə, Ukraynanın hücumu başlanandan bəri Rusiya 32-si tank olmaqla 130, Ukrayna isə 24-ü tank olmaqla 155 texnika itirib.  Rusiya 2022-ci il fevralın 22-də Ukraynaya hücum edib.  Trotskinin qətlinin son şahidi olan nəvəsi vəfat edib  İnqilabçı Lev Trotskinin nəvəsi Esteban Volkov 97 yaşında Mexikoda vəfat edib. O, Trotskinin qətlə yetrilməsinin sağ qalan sonuncu şahidi idi.  1926-cı ildə anadan olan Esteban (Vsevolod)Volkov 1937-ci ildə babası Trorski ilə Türkiyədən Mekskaya köçüb. (Esteben Volkov Trorskinin böyük qızı Zinaida Bronşteynin övladıdır. Zinaida Bronşteyn 1933-cü ildə intihar edib). O, Meksikada Vsevolod Volkov adını dəyişərək Esteban qoyub. Volkov babasına qarşı bir neçə sui-qəsd cəhdinin və onun 1940-cı ildə Meksikalı NKVD agenti Ramon Merkader (İspaniya ordusunun 27 yaşlı mayoru olmuş Roman Merkader tötərdiyi qətl hadisəsindən 20 il sonra Lenin ordeni və Sovet İttifaqı Qəhrəmanı Qızıl Ulduzu ilə təltif edilib. )tərəfindən öldürülməsinin şahidi olub. O, babasının yaşadığı evdə muzey, eyni zamanda Trotski Araşdırma və Nəşr Mərkəzini yaradıb.  Trotskiyə qarşı sonuncu sui-qəsd 1940-cı il avqustun 20-də olub və o aldığı xəsarətlərdən bir gün sonra vəfat edib. Onun Meksikada şəxsən Stalinin əmri ilə öldürüldüyü bildirilir.    2017-ci ildə Rusiyanın Birinci Kanalı rejissor Aleksandr Kott və Konstantin Stavskinin çəkdiyi “Trotski” serialını yayımlayıb. 2019-cu ildə serialı Netflix alandan sonra Esteban Volkov  açıq məktub  yazaraq serialın süjetini ətraflı təhlil edib və filmdə çoxsaylı qeyri-dəqiqliklərin və saxtakarlıqların olduğunu bildirib. Son 5 ildə ilk dəfə ABŞ rəsmisi Çinə səfər edib  ABŞ dövlət katibi Entoni Blinken Çinə səfər edib. Dövlət katibinin ilk görüşü Çinin xarici işlər naziri Sin Qangla ilə olub.  İki gün davam edəcək səfər zamanı Blinkenin Çin prezidenti Si Cinpinlə görüşəcəyi də gözlənilir. Bundan əlavə, dövlət katibinin Çinin digər rəsmiləri ilə danışıqlar aparacağı planlaşdırılır.  Bu, ABŞ rəsmisinin son beş ildə Çinə ilk səfəridir. Blinkenin Pekinə səfəri fevral ayına planlaşdırılsa da ABŞ öz hava məkanında Çinə məxsus hava şarını vurmasından sonra təxirə salınmışdı.  Vaşinqton sözügedən hava şarının kəşfiyyat xarakterli uçuş etdiyini, Çin isə onun sadəcə uçuş kursundan çıxmış hava şarı olduğunu iddia edib.  Blinkenin Pekinə səfərinin Çin rəhbəri ilə ABŞ prezidenti arasında görüşə hazırlıq olduğu bildirilir. Beləki Co Bayden daha əvvəl yaxın aylarda Si Cinpinlə görüşə ümid etdiyini deyib.  Son vaxtlar Vaşinqtonla Pekin Tayvanla bağlı kəskin bəyanatlar verirlər. Çin adanı öz ərazisi hesab edir və Amerikanı Tayvan hakimiyyəti ilə birbaşa əlaqlərə görə tənqid edir.  ABŞ Tayvanı müstəqil dövlət kimi tanımır, lakin Çinin adanı güc yolu ilə ilhaq etmək hədələrinə qarşı çıxır. Bundan başqa ABŞ və Qərb ölkələri Ukraynaya qarşı müharibədə Çinin Rusiyanı silahla təmin etməyə başlaya biləcəyindən ehtiyatlanır. Amma indiyə qədər belə ltədarükün birbaşa sübutunun olmadığı bildirilir.  Hələ bu ilin fevralında Blinken bildirib ki, Pekin Moskvaya qeyri-öldürücü hərbi yardım edir, həmçinin silah tədarükü imkanlarını nəzərdən keçirir. Çin hakimiyyəti isə bildirir ki, onlar münaqişə tərəflərindən heç birinə silah tədarük etmir və bunu etməyi də planlaşdırmır.  Rusiyanın Ukraynaya hərbi müdaxiləsinin ildönümündə Çin münaqişənin həlli üçün sülh planını təklif edib.  12 bəndlik sənədə hərbi əməliyyatların dayandırılması, sülh danışıqlarının bərpası, ölkələrin suverenliyinə hörmət və s. məsələlər daxil olsa da Kiyev və müttəfiqləri hesab edirlər ki, bu plan Ukraynanın maraqlarını nəzərə almır.  Bayden deyir Vaşinqton Ukraynanın NATO-ya qoşulma prosesini sadələşdirməyəcək  ABŞ prezidenti Co Bayden bildirib ki, Vaşinqton Ukraynanın Şimali Atlantika Alyansına (NATO)qoşulma prosesini sadələşdirməyəcək. Onun sözlərinə görə, Kiyev giriş üçün ümumi şərtlərə əməl etməlidir.  ABŞ prezidenti bu sözləri şənbə günü Endryus Hərbi Hava Qüvvələri bazasında Ukraynanın NATO-ya qoşulması perspektivinə toxunarkən deyib. O, bunun avtomatik olaraq baş vermədiyini vurğilayıb. Amma Bayden eyni zamanda öz hərbi imkanlarını nümayiş etdirmək üçün Ukraynanın çox işlər gördüyünü də bildirib.  "Amerikanın Səsi" radiosu diqqəti Baydenin bu sözləri NATO-nun iyulun 11 və 12-də Vilnüsdə keçirilməsi planlaşdırılan illik sammiti ərəfəsində deməsinə çəkir.  Cümə günü NATO-nun baş katibi Yens Stoltenberq də deyib ki, Ukrayna sammitdə alyansa üzv olmağa dəvət edilməyəcək. Şərqi Avropadakı NATO ölkələri Ukraynanın üzvlük əldə etməsi üçün daha aydın yol xəritəsinin yaradılmasına çalışır.  ABŞ və Almaniya isə Kiyevin nə vaxtsa alyansa qoşulacağına dair 2014-cü ildə verdikləri vəddən kənara çıxmaq istəmirlər.  Polşa CAR prezidenti mühafizəçilərinin olduğu təyyarəni Sankt-Peterburqa buraxmayıb  Ukrayna və Rusiyaya səfər edən Cənubi Afrika Respublikasının (CAR) prezidentini müşayət edən mühafizəçilərinin və jurnalistlərin olduğu təyyarənin Polşadan uçuşuna icazə verilməyib.  CAR prezidenti Siril Ramafosa Afrika ölkələrinin sülhməramlı missiyası çərçivəsində Ukrayna və Rusiyaya səfərdədir.  Cənubi Afrikanın News24 portalının məlumatına görə, iyunun 15-də Varşavaya enən təyyarə bir gündən çox hava limanında dayandıqdan sonra geri qayıtmağa məcbur olub. Ramafosa Varşavaya ayrı bir təyyarə ilə gəlib. Ehtimal edilir ki, onun mühafizəçiləri CAR prezidenti gələnə qədər Kiyev və Sankt-Peterburqda olmalı və prezidentin təhlükəsizliyini təmin etməliymiş.  Polşa tərəfinin bildirdiyinə görə, təyyarənin hava limanında saxlanmasına səbəb mühafizəçilərin 12 qutu (digər mənbələrə görə 13 qutu ) silahı boşaltmağa çalışmaları olub.  Bu səbəbdən Polşa gömrükçüləri onların təyyarəni tərk etməsinə icazə verməyib.  Polşa Xarici İşlər Nazirliyinin məlumatına görə, təyyarədə CAR nümayəndələrinin idxalına icazəsi olmayan təhlükəli materiallar olub. Amma nazirlik həmin materialların nə olduğu açıqlanmır.  İyunun 16-da Afrikanın yeddi ölkəsindən ibarət nümayəndə heyəti Kiyevdəki danışıqlarda Ukrayna prezidentinə sülh planını təqdim ediblər.  Volodimir Zelenski Afrikadan olan nümayəndə heyəti ilə görüşdən sonra bildirib ki, qoşunlarını ilhaq etdiyi Krım da daxil olmaqla Ukraynanın bütün ərazilərindən tamamilə çıxarmayana qədər Rusiya ilə sülh danışıqları aparmayacaq. Zelenskinin sözlərinə görə, qoşunların çıxarılmasından əvvəl danışıqlara başlamaq müharibənin bitməməsi, sadəcə olaraq dondurulması demək olardı.  Bu gün (17 iyun )Afrika ölkələrinin nümayəndələri Sankt-Peterburqda Rusiya prezidenti ilə görüşür.  Jurnalistlər Rusiyanın Ukraynada verdiyi canlı qüvvə itkisinin 20 mindən çoxunu təsdiq edə bilib  Jurnalistlər Ukrayna ilə müharibədə 20 mindən çox rus hərbçisinin öldüyünü təsdiqləməyə nail olublar.  Rusiyanın Ukraynaya təcavüzündən sonra belə bir araşdırmanı "Mediazona", BBC Rus Xidməti və könüllülər qrupu aparmaqdadır.  Araşdırmaya görə, Rusiyanın itkilərinin əhəmiyyətli hissəsini məhbuslar təşkil edir. İtkilərin bölgələr üzrə təsifatına gəlincə, araşdırmalar üzə çıxarıb ki, müharibədə ölənlərin çoxu Krasnodar diyarı, Sverdlovsk və Çelyabinsk vilayətləri, Başqırdıstan, Buryatiya və Volqoqrad vilayətindəndir.  BBC-nin yazdığına görə, 2023-cü ilin yanvardan bəri Rusiya mənbələri hər həftə orta hesabla 700 hərbçi itkisinin olduğunu yazıb, işğalın ilk günlərində isə bu say təxminən 250-300 arasında olub.  Təsdiqlənmiş itkilər arasında ordu və digər güc strukturlarında xidmət etmiş 2150-dən çox zabitin adı var. Onlardan 251 nəfəri polkovnik-leytenant və daha yuxarı rütbəli olanlardır. Açıq mənbələrdən götürülən məlumatlarla Rusiyanın 161 hərbi pilotun ölümünü təsdiqləmək mümkün olub.  Tədqiqatçıların fikrincə, Rusiyanın ən çox ikiləri Baxmuta edilən qış hücumu zamanı olub. Hətta ehtimal edilir ki, bu itkilər Rusiyanın Ukraynaya bir-neçə istiqamətdən hücum etdiyi müharibənin ilk həftələrindəki itkilərindən daha çox ola bilər.  "Mediazona" və BBC-nin Rusiyanın müharibə itkiləri ilə bağlı siyahını yalnız açıq mənbələr - sənədlər, qohumların təsdiqi, məzarlarla bağlı məlumatlar əsasında hazırlayır.  Jurnalistlər son 14 ayda bu araşdırmaları apararkən Rusiyanın 65 yaşayış məntəqəsindəki məzarlıqlarda monitorinq apardıqlarını bildirirlər.  O da vurğulanır ki, real itkilər bir neçə dəfə çox ola bilər.  Rusiya Müdafiə Nazirliyi itkiləri açıqlamır və jurnalistlərin verdiyi rəqəmləri şərh etmir.  Amerika Birləşmiş Ştatları yanvar ayında Rusiyanın Ukraynada itkilərininin sayını 270-300 min ölü və yaralı kimi qiymətləndirib.  Gürcüstan Yerevanla Bakı arasında vasitəçiliyə hazırdır  "Tbilisi yenidən Yerevan və Bakı arasında vasitəçi rolunu öz üzərinə götürməyə hazırdır". Bunu Gürcüstanın Xarici İşlər naziri İlya Darçiaşvili bu gün, iyunun 16-da parlamentdə çıxışı zamanı deyib.  "Sülhsevər Qonşuluq Təşəbbüsünün bir hissəsi kimi, Gürcüstan iki qonşu ölkə arasında konstruktiv dialoqa başlamaq üçün əvvəllər addımlar atıb. Biz bu istiqamətdə fəaliyyətimizi davam etdirməyə hazır olduğumuzu bildiririk", – Darçiaşvili vurğulayıb.  O, əlavə belə bir inamını ifadə edib: "Gürcüstanın regionda sülh və sabitliyin təmin edilməsi istiqamətində səyləri səmərəli olacaq və biz bu işə mühüm töhfə verməyə hazırıq".  2020-ci ildə 44 günlük müharibədən sonra Gürcüstan Yerevanla Bakı arasında dialoqa başlamaq üçün iki cəhd edib. 2021-ci ildə Azərbaycanda saxlanılan 15 Ermənistan hərbi qulluqçusu işğaldan azad olunan ərazilərlə bağlı minalanmış xəritələr əvəzində Tbilisinin vasitəçiliyi ilə azad edilib. Ötən ilin iyulunda Tbilisidə Ermənistan və Azərbaycan xarici işlər nazirlərinin görüşü də keçirilib.  1988-ci ildə başlayan Qarabağ münaqişəsi Azərbaycan və Ermənistan arasında döyüşlərə səbəb olmuşdu. 1994-cü il atəşkəs razılaşmasına qədər Azərbaycanın Dağlıq Qarabağ bölgəsi və ona bitişik 7 rayonu işğal edilmişdi. Amma 2020-ci ildə 44 günlük müharibə nəticəsində Azərbaycan Qarabağın bir hissəsinə və ətraf 7 rayona nəzarəti bərpa edib.  İki ölkə arasında sülh danışıqları indi, əsasən, Rusiya və Avropa İttıfaqının vasitəçilikləri ilə aparılır.  Qaçqın və köçkünlər 110 milyona çatıb  Dünyada təxminən 110 milyon insan müharibə, təqiblər və ya insan hüquqlarının pozulması səbəbindən evini tərk edib.  Bu barədə Birləşmiş Millətlər Təşkilatının (BMT) Qaçqınlar üzrə Ali Komissarı Filippo Qrandi məlumat verib.  Bildirildiyinə görə, Rusiyanın Ukraynaya təcavüzü səbəbindən 11 milyon daxil, 2022-ci ildə qaçqınların sayı 19 milyon nəfər artıb. Bu, İkinci Dünya müharibəsindən sonra insanların ən sürətli və ən böyük köçü idi.  Qrandinin sözlərinə görə, ötən il 35 fövqəladə hal qeydə alınıb. Bu, əvvəlki illərlə müqayisədə ən azı üç dəfə çoxdur, lakin "onların az hissəsi manşetlərə çıxır".  "Sudandakı hazırkı müharibə Qərb vətəndaşları oradan çıxarılan kimi qəzetlərin ön səhifələrindən itdi", - Qrandi deyir. Hərçənd, bu ilin aprelindən bəri iki milyona yaxın insan Sudanda müharibədən qaçıb.  Bütün qaçqınların üçdə ikisi öz ölkələri daxilində köç edib, qalan 35 milyonu isə başqa ölkələrə qaçıb. Türkiyə ən çox qaçqına ev sahibliyi edib – 3.8 milyon insan, əsasən də vətəndaş müharibəsindən qaçan suriyalılar. Ondan sonra, əsasən, Əfqanıstandan olmaqla 3.4 milyon insanın qaçdığı İran gəlir.  Milyonerlərin ən çox qaçdığı ölkələrin adları açıqlanıb  "Henley&Partners"  konsaltinq şirkəti hesablayıb ki, 2022-ci ildə Rusiyanı var-dövləti 1 milyon dolları ötən 8 min 500 adam tərk edib. Qurumun proqnozlarına görə isə, Rusiyanı 43 faiz daha çox – varidatı 1 milyonu ötən 15 min adam tərk etməli idi. Şirkət uyğunsuzluğu proqnozun 2022-ci ilin ilk altı ayının məlumatları əsasında hazırlanması ilə izah edib. İllik nəticələrə həm də Rusiyanın Ukraynaya təcavüzünə cavab olaraq tətbiq edilən sanksiyalar və varlı insanların köçməsinin çətinləşməsi təsir göstərib.  Britaniyanın "Sibylline" konsaltinq şirkətinin analitiki Liana Semçuk deyir: "Qərbin sanksiyaları mahiyyətcə rusiyalı milyarderlərin üzünə qapıları bağlayıb və onları daha da Kremlə doğru itələyib. Bu, Rusiyanın onların vəsaitləri üzərində nəzarətini artırır və Putinin Rusiya biznesinə sərmayə qoymaq çağırışlarını dəstəkləyir".  Ən çox dollar milyoneri 2022-ci ildə Çini tərk edib – 10.8 min. Onların ən böyük axını Birləşmiş Ərəb Əmirliklərində qeydə alınıb – 5.2 min.  İsveç Ərdoğanın tənqidçilərindən birini Türkiyəyə verir  İsveç hökuməti növbədənkənar iclasında Ankaranın terror təşkilatı saydığı Kürdüstan Fəhlə Partiyasının (PKK) tərəfdarını Türkiyəyə ekstradisiya etmək qərarına gəlib. Bu barədə İsveçin ictimai SVT telekanalı məlumat yayıb.  Söhbət 2013-cü ildə narkotik cinayətinə görə Türkiyə məhkəməsi tərəfindən 4 il 7 ay azadlıqdan məhrum edilən 35-yaşlı Türkiyə vətəndaşından gedir.  Mayın 30-da İsveç Ali Məhkəməsi ekstradisiya qanununa və Avropa İnsan Haqları Konvensiyasına uyğun olaraq, onun Türkiyəyə ekstradisiyasına heç bir maneənin olmadığı barədə qərar çıxarıb.  İsveç Ali Məhkəməsində keçirilən prosesdə Türkiyə vətəndaşı, öz növbəsində, ekstradisiya tələbinin əsl səbəbinin PKK-ya dəstək verməsi olduğunu iddia edib. Onun sözlərinə görə, şərti azadlığa buraxıldıqdan sonra qanuni olaraq Türkiyəni tərk edib və İsveçdə iş icazəsi alıb.  Telekanalın məlumatına görə, bu, İsveçin NATO-ya üzv olmaq üçün müraciətindən sonra PKK tərəfdarının Türkiyəyə ilk ekstradisiyasıdır.  İsveç və qonşusu Finlandiya Ukraynada genişmiqyaslı müharibənin başlamasından sonra uzun illər qoruduğu neytrallıqdan imtina edərək NATO-ya üzv olmaq niyyətlərini açıqlayıb.  Bu ilin aprelində Finlandiya rəsmi olaraq Şimali Atlantika Alyansının 31-ci üzvü olub. İsveç namizəd statusunda qalır. Türkiyə üzvlüyünə etirazını davam etdirir. Ankara İsveçdən PKK-ya qarşı daha sərt mövqe tutmağı və ölkədə siyasi sığınacaq almış 100-dən çox kürd fəalın ekstradisiyasını tələb edir.  May ayında İsveç parlamenti ekstremist təşkilatlarda iştiraka görə 8 ilədək həbs cəzası da daxil olmaqla, ölkənin antiterror qanunlarını sərtləşdirən düzəlişlər qəbul edib. Dəyişikliklər iyunun 1-dən qüvvəyə minib.  İsveç iyulun 11-12-də Litvada keçiriləcək sammit zamanı NATO-ya üzv olmağa ümid edir.  Özbəkistan Ukraynanı keçib postsovet məkanında ikinci oldu  Rusiyanın işğalı nəticəsində Ukraynanın əhalisi kəskin şəkildə azaldıqdan sonra Özbəkistan keçmiş SSRİ ölkələri arasında əhalisinin sayına görə ikinci yerə yüksəlib.  Bu məlumatı "BNE Intellinews" dərc edib.  Həmin məlumata görə, 2000-ci illərin əvvəllərində 45 milyon olan Ukrayna əhalisi hazırda 29 milyona düşüb. Müharibədən əvvəl Ukrayna postsovet məkanında Rusiyadan (146 milyon nəfər) sonra əhalisinin sayına görə ikinci ölkə idi.  Bu ilin iyununa olan məlumata görə, Özbəkistan əhalisinin sayı isə 36 milyon nəfəri ötüb. Məqalədə Özbəkistanın postsovet məkanında ən gənc və dinamik inkişaf edən ölkə olduğu vurğulanır. Bildirilir ki, 2022-ci ilin yanvarında əhalinin orta yaşı 29.1, bir qadına düşən orta doğum sayı isə 2.33 nəfər təşkil edib. Bu da 2021-2022-ci illərdə əhalinin 1.6 faiz artımına səbəb göstərilir.  BMT-nin hesablamalarına görə, 8 milyon ukraynalı müharibə səbəbindən öz vətənlərini tərk etmək məcburiyyətində qalıb. Həmin bu qaçqınlar öz vətənlərinə qayıtsalar, Ukrayna postsovet məkanında yenidən əhalisinin sayına görə ikinci ölkəyə çevrilə bilər.  Ötən il fevralın 24-də Rusiya Ukraynaya qarşı müharibəyə başlayıb.  Silvio Berluskoni vəfat edib  İtaliyanın keçmiş baş naziri Silvio Berluskoni 86 yaşında vəfat edib.  Berluskoni aprel ayında Milanda yerləşən San Rafaele xəstəxanasının reanimasiya şöbəsinə yerləşdirilib. Ona xroniki leykoz diaqnozu qoyulub. Sonradan o, evə buraxıldı, lakin cümə günü yenidən xəstəxanaya yerləşdirildi. Ölümün dəqiq səbəbi hələlik açıqlanmayıb.  Berluskoni İtaliyanın ən böyük iş adamlarından biri idi, onun siyasətçi kimi ulduzu 1990-cı illərdə, müharibədən sonrakı partiya sisteminin dağılması fonunda sağçı populist "Forza Italia" partiyasını qurarkən parlamağa başlayıb. Berluskoni üç dəfə İtaliya hökumətinə rəhbərlik edib. Partiya lider mövqeyini itirsə də, onun tərəfdarları hələ də hakim koalisiyanın tərkibindədir.  "İtaliyanı Silvio Berluskonisiz təsəvvür etmək çətindir... Son 50 ildə elə gün olmayıb ki, onun adı televiziyada, qəzetlərdə, parlamentdə, barlarda, stadionda hallanmasın. Tikinti podratçısı, televiziya maqnatı, "Milan" futbol klubunun prezidenti, "Forza Italia" partiyasının qurucusu, üç dəfə baş nazir, səs-küylü məhkəmə proseslərinin fiqurantı", - "La Repubblica" qəzetinin nekroloqunda deyilir. Berluskoninin ictimai rəyi parçaladığı, çoxlarının onu avtoritar və korrupsioner siyasətçi kimi gördüyü vurğulanır. Eyni zamanda, onun İtaliyanın bir növ simvoluna çevrildiyi, xaricdə ən məşhur italyanlardan biri olduğu qəbul edilir.  'İrqçilik qalmaqalı': Səfir afrikalıları meymunlarla müqayisə edir  Rumıniya 'irqçilik qalmaqalı' fonunda Keniyadakı səfirini geri çağırıb. CNN-in məlumatına görə, səfir Draqos Viorel Tiqau Keniyanın paytaxtı Nayrobidəki BMT binasında keçirilən görüş zamanı meymunları afrikalı diplomatlarla müqayisə edib.  BBC-nin məlumatına görə, Tiqau pəncərənin yanında meymunları görüb və, iddiaya görə, "afrikalı qrup bizə qoşulub" deyib.  Keniya Xarici İşlər Nazirliyi (XİN) buna etiraz edib.  Rumıniya XİN diplomatın irqçiliyinə görə üzr istəyib və səfiri geri çağırmaq qərarına gəlib. "Biz bu vəziyyətdən dərin təəssüflənirik və üzr istəyirik. İrqçi xarakter daşıyan hər hansı davranış və ya şərhlər tamamilə qəbuledilməzdir", - nazirliyin bəyanatında deyilir.  Bundan əvvəl, 2014-cü ildə Rumıniya səfiri Sorin Vasile "yəhudi bossları" və eynicinsli münasibətlərlə bağlı zarafatlara görə Ermənistandan geri çağırılmışdı.  Şoyqu 'könüllü dəstələri' məcburi müdafiə nazirliyinə tabe edir - Priqojin müqavimət göstərir  Rusiyanın müdafiə naziri Sergey Şoyqu bütün “könüllü dəstələri” iyulun 1-dək Müdafiə Nazirliyi ilə müqavilə imzalamağa məcbur edən fərman imzalayıb.  Bu barədə "radiosvoboda" nazirliyə istinadən məlumat verir.  Sənəddə söhbətin hansı "könüllü dəstə"lərdən getdiyi göstərilmir, lakin Rusiya Müdafiə nazirliyi öz məlumatlarında "Vaqner PMC"-nin döyüşçülərini “könüllülər” adlandırır. Müdafiə nazirinin müavini Nikolay Pankovun dediyinə görə, belə bir qərar könüllü birləşmələrə lazımi hüquqi statusun verilməsinə imkan verməklə yanaşı həm də ordunun imkanlarını genişləndirəcək.  Nazir müavinin sözlərinə görə, “vətəndaşların dövlətlə müqavilə bağlaması, ilk növbədə, dövlət tərəfindən onlara, eləcə də ailə üzvlərinə müəyyən edilmiş sosial müdafiə və dəstək tədbirlərinin genişləndirilməsidir”.  Rusiyada hərbi könüllü dəstələrin sayının 40-dan artıq olduğu və həmin biləşmələrə qoşulanların sayının getdikcə çoxaldığını bildirilir.  "Vagner" özəl hərbi birləşməsinin təsisçisi Yevqeni Priqojin müdafiə nazirinin yeni imzaladığı sənədə cavab olaraq deyib ki, "Şoyqu ilə heç bir müqavilə bağlamayacaq".  Priqojin "Vaqner"i öz hərəkətlərini ölkə Silahlı Qüvvələrinin komandirləri ilə əlaqələndirən yüksək effektiv struktur adlandırıb.  "Təəssüf ki, əksər hərbi hissələrin belə səmərəliliyi yoxdur və məhz bu Şoyqunun hərbi birləşmələri normal idarə edə bilməməsi ilə bağlıdır. Bu əmrdən sonra nə baş verə bilər - bizə silah və sursat verilməyəcək - biz bunu anlayacağıq, necə deyərlər, göy gurultusu başlayanda onlar qaçaraq gəlib silah və sursat gətirərək “kömək” istəyəcəklər”, - deyə Priqojin bildirib. "Vaqner" PMC-nin təsisçisi Yevgeni Priqojin dəfələrlə Rusiya Müdafiə Nazirliyini və şəxsən nazir Sergey Şoyqunu açıq şəkildə tənqid edib.  Xüsusilə, 2023-cü ilin ilk aylarında Priqojin bir neçə dəfə Müdafiə Nazirliyini "Vaqner"ə silah-sursat verməkdən imtinada ittiham edib.  Məxfilikdən çıxan sənədlər: İnqilabdan əvvəl və sonra Xomeyni və köməkçiləri ABŞ rəsmiləri ilə gizli görüşüblər  Açıq şəkildə ABŞ-a qarşı olan və bu ölkəni "Böyük Şeytan" adandıran İran İslam respublikasının banisi Ayətullah Xomeyni və yaxın köməkçiləri İslam inqilabından əvvəl və sonra Vaşinqtonla gizli şəkildə əlaqə saxlayıblar.  Bu barədə AzadlıqRadiosunun fars xidməti olan "Fərda Radiosu" üzərindən məxfilik qrifi götürülmüş ABŞ sənədlərinə istinadla məlumat yayıb.  Radionun yazdığına görə, 26 fevral 1964-cü il tarixli məxfi sənəddə qeyd edilir ki, Xomeyninin çoxdankı dostu və tərəfdaşı Ayətullah Seyid Məhəmməd Sadiq Lavasani özünün Tehrandakı iqamətgahında ABŞ səfirliyinin iki rəsmisi ilə görüşüb. Məxfilik qrifi götürülmüş ABŞ sənədlərinə görə, Lavasani Xomeyninin "şiə dünyasının hər yerindən" aldığı vəsaitlərin və ianələrin xərclənməsinə nəzarət edib.  Sənədlərdə o da vurğulanır ki, Lavasani ABŞ-ın dəstəklədiyi Məhəmməd Rza Pəhləvinin əsas tənqidçisi olan və onu Qərbin “kuklası” adlandıran Xomeyni ilə əlaqə saxlaya bilən əsas adamlardan biri olub.  İran şahını açıq tənqidə görə Xomeyni 1963-cü ilin iyununda həbs edilib. 1964-cü ilin noyabrında yenidən saxlanılan Xomneyi bu dəfə qonşu Türkiyəyə sürgün edilib. O, İrana qayıtmazdan əvvəl Fransa və İraq da daxil olmaqla, 14 ildən çox ölkədən kənarda yaşayıb.  Sənədlərdə qeyd olunur ki, İran ruhaniləri şahın siyasətinə, o cümlədən qadın hüquqlarına və “İmperator Məhkəməsində bəhailərin və yəhudilərin təsirinə” qarşı olublar.  Onların fikirincə, şahın siyasəti islam qanunlarını və ilahiliyi açıq şəkildə pozmağa yönəlib .  O da qeyd olunur ki, Xomeyni və Lavasani arasında dostluq münasibətləri 1920-ci illərdə Qumda birlikdə təhsil alan zaman yaranıb. Lavasani yeni ruhani hökumətdə rol oynamasa da, inqilabdan sonra onların dostluğu pozulmayıb. İran mediasının yazdığına görə, Lavasani Xomeyninin vəfatına qədər onu müntəzəm olaraq ziyarət edib.  ABŞ və İran arasındakı münasibətlər İslam İnqilabından, xüsusən də İrandakı amerikalı diplomatların girov götürülməsindən sonra kəskin pisləşib.  Beləki 1979-cu ilin noyabrında İslam tələbələri Tehrandakı ABŞ səfirliyinə basqın ediblər və bu zaman 52 ABŞ vətəndaşı və diplomatı girov götürülüb. Amerikalı diplomatlar 1979-cu ilin noyabrından 1981-ci ilin yanvarına qədər Tehranda girov saxlanılıb.  Sözügedən sənədlərə görə, Lavasani Xomeyninin 1979-cu ildən əvvəl ABŞ rəsmiləri ilə gizli əlaqələri olan bir neçə köməkçisi arasındadır.  Açıqlanan ABŞ Mərkəzi Kəşfiyyat İdarəsinin məxfi məlumatlarında qeyd olunur ki, inqilabdan bir neçə həftə əvvəl Xomeyni ilə ABŞ prezidenti Cimmi Karter administrasiyası arasında təmaslar olub.  Sənədlər Xomeyninin Vaşinqtonla dialoqa açıq olduğunu və hakimiyyətə gələrsə, ABŞ-ın maraqlarını pozmayacağını göstərir. Xomeyni və onun köməkçiləri prezident John F. Kennedy administrasiyası ilə də əlaqə saxlayıblar. 2008-ci ildə qismən ictimaiyyətə açıqlanan Mərkəzi Kəşfiyat İdarəsinin təhlilinə görə, Xomeyni ABŞ-ın İrandakı maraqlarına qarşı çıxmadığını bildirib.  İran rəsmiləri isə məxfiliyi ləğv edilmiş sənədləri uydurma hesab edərək təkzib ediblər.  Son illər məxfilikdən çıxarılan sənədlərindən aydın olur ki, ABŞ nümayəndələri inqilabdan sonra İranın əsas rəsmiləri, o cümlədən Xomeyninin köməkçisi sayılan Ayətullah Məhəmməd Beheşti də daxil olmaqla keçmiş xarici işlər naziri İbrahim Yəzdi, inqilabdan sonra ilk baş nazir olan Mehdi Bazarqan ilə görüşüblər.  Parisdə yaşayan iranlı alim Məhəmməd Cavad Əkbərin "Fərda Radiosu"na açıqlamasında deyib ki, belə gizli əlaqələrin üzə çıxarılması İran ruhani idarəsinin ikiüzlülüyünə işarədir. “Bu inqilab liderlərinin Qərb ölkələri ilə əlaqələri barədə dediklərində ümumiyyətlə dürüst olmadıqlarını göstərir”, - o bildirib.  O, Lavasaninin ABŞ nümayəndələri ilə görüşlərinin üzə çıxmasının əhəmiyyətli oduğunu vurğulayıb.  “Yeni çıxan sənədin mühüm xüsusiyyəti ondan ibarətdir ki, amerikalılarla əlaqə saxlayan şəxs Ayətullah Xomeyni ilə sıx əlaqədə olub...”  "Xumeyniyə və İslam respublikasının digər qurucularına ABŞ və digər Qərb rəsmiləri ilə əlaqə saxlamağa icazə verildi. Amma indi [hakimiyyət] başqalarını qınayır və bu cür təmaslara icazə verilmədiyini deyir", - Əkbərin bildirib.  BMT: Ukraynada 700 minə yaxın insan içməli su problemilə üzləşib  Ukraynada Kaxovka Su Elektrik Stansiyasının partlamasından sonra 700 minə yaxın insan içməli su problemi ilə üzləşib.  Bunu Birləşmiş Millətlər Təşkilatının (BMT) baş katibinin humanitar məsələlər üzrə müavini Martin Qriffits Associated Press-ə müsahibəsində deyib.  Söhbət həm Rusiyanın işğal etdiyi, həm də Ukraynanın nəzarətində olan bölgələrdə yaşayan sakinlərdən gedir.  Qriffitsin sözlərinə görə, indiyə qədər onun təmsil etdiyi Ukraynanın nəzarətində olan su basmış ərazilərin 30 min sakininə yardım edə bilib. Qaldıkı Rusiyanın işğalında olan ərazilərdə edilə biləcək mümkün yardımlara BMT rəsmisi deyib ki, Rusiya hərbçiləri onların işğal olunmuş ərazilərə çıxışını təmin etməyib.  Qriffitsin sözlərinə görə, daşqınlar taxıl ixracının azalmasına, dünyada ərzaq qiymətlərinin bahalaşmasına gətirib çıxaracaq.  Britaniya kəşfiyyatının məlumatına görə, iyunun 9-na kimi Kaxovka su anbarında suyun səviyyəsi suqəbuledici səviyyədən aşağı düşüb ki, bu da Rusiyanın ilhaq etdiyi Krıma susuz qalmasına gətirib çıxara bilər.  Ukrayna Daxili İşlər Nazirliyinin iyunun10-na olan məlumatına görə, daşqın nəticəsində 4 nəfər ölüb, 27 nəfərin itkin düşüb. O da vurğulanır ki, bu rəqəmlər yalnız Ukraynanın nəzarətində olan ərazilərlə bağlıdır.  Su basmış ərazilərdə axtarışlar aparan könüllülərin sözlərinə görə, hazırda 300-dən çox insanın taleyi məlum deyil. Rusiya Fövqəladə Hallar Nazirliy isə iyunun 6-dan indiyə qədər Xerson vilayətinin su basmış bölgələrindən 1800-ə yaxın sakini təxliyə ediblər.  Sovet zəmanəsində tikilmiş Nova Kaxovka Su Elektrik Stansiyasının (SES) bəndi iyunun 6-da, gecə saatlarında dağılıb.  Nəticədə çayın hər iki sahilində şəhər və kəndlər, habelə əkin sahələri və kənd təsərrüfatı obyektlərini su altında qalıb. Moskva ilə Kiyev bəndin partladılmasında bir-birini ittiham edir.  2022-ci ilin fevralından Rusiya qoşunlarının nəzarətində olan bəndə bundan əvvəl də ziyan dəyib. Ötən il noyabrın 11-də sağ sahildən geri çəkilən Rusiya qüvvələri bəndin üstündəki yolu partladıblar.  Bundan sonra bəzi müşahidəçilər bildirirdilər ki, strukturu zədələnmiş bənd öz-özünə dağıla bilər. Ukrayna rəsmiləri bildirirlər ki, bəndin çatlamasına mühərrik zalında törədilmiş partlayış səbəb olub. Ukrayna Müdafiə Nazirliyinin kəşfiyyatı hələ ötən oktyabrda rusiyalıların stansiyanın bəzi hissələrini minaladıqları barədə məlumat vermişdi.  Xerson vilayətinin hələ də işğalda olan hissəsində Moskvanın təyin etdiyi administrasiya Ukraynanı bəndi raketlərlə atəşə tutmaqda ittiham edir.  Amma bəzi Rusiya rəsmiləri deyirlər ki, bənd bundan əvvəl aldığı zədələrə görə öz-özünə dağılıb.  Zelenski: əks-hücum tədbirləri davam edir...  "Ukraynada müəyyən müdafiə və əks-hücum hərəkətləri həyata keçirilir...".  Bunu Ukrayna prezidenti Volodimir Zelenski iyunun 10-da Kiyevdə Kanadanın baş naziri Kastin Trödo ilə birgə keçirdiyi mətbuat konfransında deyib.  Amma Zelenski döyüşlərin hansı mərhələdə və hansı istiqamətdə olması ilə bağlı təfərrüatlara varmayacağını söyləyib.  Son günlər əsasən Rusiya mənbələri, həm də bir sıra Qərb KİV-ləri Zaporojye vilayətində şiddətli döyüşlərin getdiyini bildirirlər.  Rusiya prezidenti Vladimir Putinin Ukrayna qoşunlarının artıq əks hücuma başladığını və uğursuzluqla üzləşdiyini iddia edib.  Hətta Rusiyanın Müdafiə Nazirliyi, müharibə tərəfdarı olan bloqerlər Qərb ölkələrinin Ukraynaya göndərdiyi tank və zirehli texnikanın əks olunduğu foto və videoları fəal şəkildə dərc edirlər.  Xəbərlərdə iddia olunur ki, həmin texnikalar Ukraynanın əks-hücuma keçməsindən sonra vurulan texnikalardır. Amerika Müharibənin Öyrənilməsi İnstitutu gündəlik hesabatında Ukrayna ordusunun Zaporojye vilayətində hücum əməliyyatları apardığını və döyüşdə texnika itkilərinin olduğunu bildirir.  Lakin İnstituta görə, bu fakt hücumun uğur və ya uğursuzluğunun göstəricisi ola bilməz. Hesabatda o da qeyd olunur ki, bu texnikanın əksəriyyəti təmir oluna bilir və onun ekipajları bir qayda olaraq sağ qalır.  Zelenski gündəlik ordu rəhbərləri ilə əlaqə saxladığını və onların hamısının "pozitiv əhvalda" olduğunu bildirib. O həmçinin jurnalistləri teleqram kanallarına və Rusiya prezidentinin mesajlarına inanmamağa çağırıb.  Həmçinin Zelenskinin sözlərindən belə aydın olub ki, söhbət taktiki hücum manevrlərindən yox, həlledici məqsədlərlə hücumun başlanğıcından gedir. Ukrayna prezidenti deyib ki, “əks-hücumla bağlı hadisələri hamımız mütləq hiss edəcəyik”.  "Vacib odur ki, Rusiya vaxtlarının çox qalmamasını hiss edir"- Ukrayna prezidenti vurğulayıb.  Rusiya 2022-ci ilin fevralında Ukraynaya hücum edib. Müharibənin davam etdiyi müddət ərzində Ukraynada çoxsaylı yaşayış məntəqələri dağıdılıb, mülki insanlar həlak olub. Yüz minlərlə Ukrayna vətəndaşı evlərini etirib, ölkəni tərk etmək məcburiyyətində qalıb.  Azərbaycan və Ukrayna ərazilərində mina təmizlənməsi illər və milyardlar apara bilər  Rusiya ordusu Xarkov vilayətindən çəkiləndə təxminən 12,5 min kvadrat kilometr ərazinin minalandığı aydın olub. Bu məlumatı Berlində mina qurbanlarının problemlərinə həsr olunmuş konfransında Xarkov vilayətinin hərbi-mülki administrasiyasının nümayəndəsi İvan Sokol səsləndirib.  Onun sözlərinə görə, bir il ərzində belə bir ərazini təmizləmək üçün gündə ən azı 120 min minaaxtaran və 1500 texnika tələb olunacaq. Amma onun dediyinə görə, indiyədək yaşayış məntəqələrində yol kənarlarında piyada əleyhinə minalar görmək olur.  Rəsmi məlumatlara görə, Xarkov vilayətində mina partlaması nəticəsində 30-dan çox insan həlak olub, 200-ə yaxın insan yaralanıb.  Ukrayna ərazisinin təxminən üçdə birinin hərbi əməliyyatların təsirinə məruz qaldığını bildirən GLOBSEC-in hesablamalarına görə, əgər minatəmizləmə indiki sürətlə davam edərsə, təxminən 760 ildən sonra Ukrayna partlamamış hərbi sursatlardan və minalardan təmizlənmiş ölkə ola bilər.  Müharibə başlayandan indiyədək Ukrayna ərazisində 750-dən çox mülki şəxsin minaya düşdüyü və onların da səkkizdə birinin uşaqlar olduğu bildirilir.  Berlində keçirilən konfransada Azərbaycanın işğaldan azad olunmuş ərazilərinin də minalarla çirkələnmiş ərazilər olması diqqətə çatdırılıb. 1990-ci illərin əvvəllərində işğal olunan Azərbaycan ərazilərində minaların təmizlənməsinə 2020-ci ildə hərbi əməliyyatlar bitəndən sonra başlanılıb.  Münaqişənin aktiv fazasının başa çatmasından təxminən iki il keçməsinə baxmayaraq dinc sakinlər və hərbçilərin minaya düşmə halları baş verir. Onlardan biri 2021-ci ilin martın əvvəlində işğaldan azad olunmuş Cəbrayıl rayonunda minaya düşən mülki istehkamçı Hafiz Əzimzadədir.  “Azadlıq” radiosuna dediyinə görə, o və digər istehkamçılar - Ermənistanın verdiyi minalanmış ərazilərin xəritəsi üzrə hərəkət ediblər və o, həmin xəritədə nişanlanmayan piyada əleyhinə minaya düşüb. Keçmiş hərbçinin fikrincə, Yerevandan verilən xəritələrin dəqiqliyi təxminən 20% təşkil edir.  Azərbaycan iddia edir ki, erməni hərbi qulluqçuları təkcə Qarabağdan çəkilərkən deyil, həm də atəşkəs sazişi imzalanandan sonra da işğaldan azad olunan ərazilərə minalar basdırıblar.  Buna sübut kimi Bakı aşkarlanan minaları göstərir. Qeyd olunur ki, aşkarlanan həmin minaların üzərində onların 2021-ci ildə istehsal olunduğu qeyd olunub.  Məlumatlarda həmin minaların Rusiyaya bağlılığı olan "Elektron" zavodunda istehsal olunduğu bildirilir.  Rəsmi Baknın bildirdiyinə görə, 1990-cı illərin sonundan Qarabağ ərazisinə bir milyondan çox mina basdırılıb.  Azərbaycan Ərazilərinin Minalardan Təmizlənməsi Agentliyinin (ANAMA) aprelin sonunda yaydığı hesabatda bildirilir ki, istehkamçılar təxminən 800 kvadrat kilometr ərazidə 86 mindən çox mina və partlamamış hərbi sursat aşkar edərək zərərsizləşdiriblər. Azərbaycanın açıqladığı statistikaya görə, 2020-ci il aktiv hərbi əməliyyatların bitməsindən sonra işğaldan azad olunan ərazilərdə 304 nəfər Azərbaycan vətəndaşı minaya düşüb və onlardan 60 nəfərə yaxını həlak olub.  Ermənistan Qarabağ ərazisinin qəsdən minalanması ilə bağlı ittihamları qəbul etmir, bunun müdafiə məqsədi ilə edildiyini bildirir.  Ekspertlərin fikirlərinə görə, Ukrayna və Azərbaycan ərazilərinin minalardan təmizlənməsi milyardlarla dollar tələb etməklə yanaşı onilliklər çəkə bilər.  Buna Bosniya və Herseqovinadakı vəziyyət misal gətirilir. Qeyd olunur ki, Minalardan Təmizləmə Mərkəzi 1990-cı illərdəki döyüşlərdən sonra Balkanlarda təxminən 180 min partlamamış minanın qaldığını təxmin edir. Onlardan 130 mindən çoxu zərərsizləşdirilib, amma 2021-ci ilin əvvəlində bir miqrant vaxti ilə Xorvatiya ilə sərhəddə basdırılmış minaya düşərək həlak olub.  Kambocada onilliklər davam edən və 1998-ci ildə bitən silahlı münaqişədən sonra ölkədə altı milyona qədər minanın qaldığı vurğulanır. Keçən ilin cəmi səkkiz ayında Kambocada sursat partlaması nəticəsində 40 nəfər həlak olub. Ölkə hakimiyyəti minalardan təmizləməni 2025-ci ilə qədər başa çatdırmağa ümid edir.  Cəngəllikdəki təyyarə qəzasında itkin düşən uşaqlar 40 gün sonra sağ tapılıb  Mayın əvvəlində Kolumbiyanın cəngəlliklərində kiçik təyyarənin qəzaya uğramasından sonra itkin düşmüş 4 uşaq 40 gün sonra sağ tapılıb. Bu barədə ölkə prezidenti Qustavo Petro özünün tvitter səhifəsində məlumat paylaşıb.  Prezident açıqlamasında tapılan zaman uşaqların tək olduğunu deyib. Amma o uşaqların bu müddət ərzində necə sağ qalmaları ilə bağlı detallı məlumat verməyib.  Rəsmilər itkin düşən uşaqların tropik meşələrdə yaşayan Huitoto əhali qrupuna aid olduğunu və onların arasında olan böyük uşaqların cəngəlliklərdə necə sağ qalmanın yollarını bildiklərini deyiblər.  Mayın 1-i səhər saatlarında altı sərnişin və bir pilotun olduğu təyyarə qəzaya uğrayıb. İki həftəlik axtarışlardan sonra cəngəlliyə düşmüş təyyarə və həlak olmuş üç nəfərin cəsədi tapılsa da təyyarədəki uşaqlar ( 13, 9, 4 və hələ bir yaşı olmayan bacı qardaşlar) tapılmayıb.  Onların sağ qala biləcəyini güman edən ordu itlərlə birlikdə 150 əsgəri axtarışlara cəlb edib.  Məlumatlara görə, axtarışlara yerli qəbilələrdən könüllülər də qoşulub.  Bu müddət ərzində uşaqları axtaranlar cəngəllikdə olduqları hər yerə içərisində nənələrinin "bir yerdə qalın" mesaj ilə birgə yemək qutuları atıblar.  Gündəm  Bölmənin bütün materialları burada  Azadlıq Trend  1  Azərbaycan Qarabağ ermənilərinə Ağdam yolunu təklif edir: Xankəndidən reaksiyalar  2  'Nə sovet hökuməti, nə də Heydər Əliyev izn vermişdi' - Söyüdlüdəki zəhər gölü ilə bağlı önəmli detallar açılır  3  Vardanyan Qarabağda internet tapmır. Etnik erməni liderlər üçün halqa daralır  4  "Müharibədən sonra erməni xalqı qəbul edib ki..." Yerevanla telekörpü #Izahla  5
