Title: London goydlnind yangn flaktin uzluk sbb olub
Date: İyul 23, 2018
URL: https://www.azadliq.org/a/grenfell-london-yangin/28575733.html

London polisinin təhqiqatı Grenfell Tower göydələnində 79 sakinin həyatına son qoymuş yanğının soyuducunun buzluğundan başlayıb binanın bayır tərəfinə çəkilmiş örtüyə görə sürətlə yayıldığını aşkar edib.  BBC -nin verdiyi məlumata görə polis bunu da bildirib ki, hadisə üzrə bilməyərəkdən adamöldürmə ittihamı ilə cinayət işinə başlanması müzakirə olunur. Londonun zəngin Kenzinqton rayonunda yerləşən bu göydələndə çox qısa vaxt ərzində 151 mənzil yanıb.  Hökumət Hotpoint şirkətinin istehsal etdiyi soyuducuların da təhqiqatına göstəriş verib.  Polis bildirir ki, yanğın qəsdən törədilməyib, lakin onun yayılma sürəti “gözlənilməz” olub.  Hazırda hakimiyyət orqanları Grenfell Tower göydələnində istifadə edilmiş divar üzlüyüyn geniş təhqiqatını aparır.  Londonda daha 14 binada bu üzlükdən istifadə edildiyi aşkara çıxarılıb.  Üzlüyün ilkin sınaqları onun dərhal alışdığını göstərib.  Sianid qazı  Bundan başqa məlum olub ki, Celotex firmasının üzlükləri yanarkən zəhərli sianid qazı və ya sianid turşusu qazını buraxır.  “ The Telegraph ” yazır ki, sianid qazı sakinlərdən bəzilərini iflic vəziyyətinə salıb hərəkətsiz edə bilərdi, lakin bu məqam hələlik tam araşdırılmayıb. Bununla belə Londonun King's College Xəstəxanasında müalicə olunan 12 göydələn qurbanında sianid zəhərlənməsi aşkar edilib və onlara hidrogen sianidin antidotu (antizəhər) Cyanokit vurulub.  Üzlük lövhələri istehsal edən şirkət üzlüyün yanarkən sianid qazı buraxdığını təsdiqləyib.  Lakin Grenfell göydələnində daş divarla üzlük arasında habelə izolə materialından istifadə olunub.  Polisosianurat (polyisocyanurate - PIR) iki aliminium lövhəsi arasına köpük şəklində doldurulub. PİR tezalışan materialdır və məhz buna görə də binaların termoizolyasiyası zamanı onu iki odadavamlı aluminium lövhəsinin arasına tökürlər.  Belə izolədən binanın içərisini soyuq havadan qorumaq üçün istifadə edilir.  Hələlik təhqiqatçıların gəldiyi ilkin qənaət budur ki, divar üzlüyü, izolə materialı və onların arasındakı hava yanğının sürətlə yayılmasında əsas rol oynayıb.  Yanğın baş verərkən Londonda hava çox isti idi və sakinlər mənzillərin pəncərələrini açıq saxlamışdlar. Üzlükdən çıxan qazlar pəncərələrdən mənzillərə dola bilərdi. Bəzi ehtimallara görə binada ölənlərin əksəriyyəti yanmadan yox, məhz zəhərlənmədən həlak olub.  Kimlik məsələsi  Bununla belə araşdırmanın hələ aylarla davam edəcəyi gözlənilir.  Polisi maraqlandıran daha bir məsələ ölənlərin kimliyidir. Bu məsələ indiyədək tam araşdırlmayıb. Grenfell binası sosial təminat fonduna daxil idi və buradakı mənzillər imkansızlara verilmişdi.  Lakin indi aydın olub ki, mənzillərdə çox sayda qeydiyyatsız və ya mühacir hüququ olmayanlar da yaşayıb.  Buna görə də polis bina sakinlərinə və onların qohumlarına onlara məlum olan informasiyanı verməyi xahiş edir.  Polis adamların cinayət məsuliyyətindən qorxaraq informasiya verməyəcəyini bilir və buna görə də bəyan edib ki, “bizi adamların qaçqın statusu yox, kimliyi maraqlandırır”.
