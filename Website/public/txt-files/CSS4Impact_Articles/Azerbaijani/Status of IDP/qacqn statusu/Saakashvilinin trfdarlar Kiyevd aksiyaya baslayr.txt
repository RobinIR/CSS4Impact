Title: Saakashvilinin trfdarlar Kiyevd aksiyaya baslayr
Date: İyul 23, 2018
URL: https://www.azadliq.org/a/saakashvili-gurcustan-ukrayna/28642877.html

Kiyevdə 400-ə yaxın etirazçı aksiya keçirib. Mikheil Saakashvili-nin Ukrayna vətəndaşlığından məhrum edilməsinə etiraz edənlərMüstəqillik meydanına toplaşıblar. Məlumatı AzadlıqRadiosunun Ukrayna xidməti yayıb.  Aksiya iştirakçıları əllərində heç bir partiya bayrağı tutmayıblar. Fəallar deyirlər ki, konkret hansısa siyasətçiyə görə yox, sadəcə «hakimiyyətin özbaşnalığına qarşı» çıxırlar. Etirazçılar arasında düşünənlər var ki, bundan sonra hakimiyyət daha irəli gedə və digər müxalif siyasətçilərin də Ukrayna vətəndaşlığını ləğv edə bilər.  ***  Odessa vilayətinin keçmiş qubernatoru Mikheil Saakashvili elan edib ki, qaçqın statusu almaq fikri yoxdur və özünü «əksər hazırki deputatlardan daha çox ukraynalı» sayır. Bu açıqlamasını iyulun 27-ə keçən gecə facebook səhifəsində yayıb.  «Ukraynada 13 ildən çoxdur ki, yaşayıram, 3 inqilabda iştirak etmişəm. Mənim yalnız bir vətəndaşlığım var – Ukrayna vətəndaşlığım və onlar məni bu vətəndaşlıqdan məhrum edə bilməyəcəklər» - deyə Saakashvili bildirib.  Əlavə edib ki, qaçqın statusu almayacaq.  «UKRAYNAYA QANUNİ QAYITMAQ UĞRUNDA MÜBARİZƏ APARACAM»  «İndi məni məcbur etmək istəyirlər ki, qaçqın statusu alım. Bu, olmayacaq! Mən Ukraynaya qanuni qayıtmaq haqqım uğrunda mübarizə aparacam» - Saakashvili belə qeyd edib.  Ukrayna prezidenti yanında vətəndaşlıq məsələləri üzrə komissiyası Mikheil Saakashvili-nin vətəndaşlıq məsələsinə baxıb. Bu barədə Dövlət Miqrasiya Xidməti məlumat yayıb. Məlumatda o da bildirilir ki, prezident vətəndaşlıqdan məhrumetmə ilə bağlı müraciət edib. Amma prezidentin saytında hələ ki, Mikheil Saakashvili-nin vətəndaşlığı ilə bağlı hər hansı fərman yoxdur.  Gürcüstanın keçmiş prezidenti olmuş Mikheil Saakashvili Ukrayna vətəndaşlığını 2015-ci ilin mayında Ukrayna prezidenti Petro Poroshenko-nun əmri ilə alıb. Bundan sonra Poroshenko onu Odessa vilayətinə qubernator təyin edib.  Amma o, ötən il istefa verərək deyib ki, antikorrupsiya fəaliyyəti rəsmi səviyyədə əngəllənir.  Gürcüstanda hazırki hakimiyyət tərəfindən prezidentliyi dövründə dövlət vəsaitini dağıtmaqda, vəzifə səlahiyyətlərindən sui-istifadə etməkdə ittiham olunan Saakashvili-ni Ukrayna vətəndaşlığı aldıqdan sonra Gürcüstan vətəndaşlığından məhrum ediblər.
