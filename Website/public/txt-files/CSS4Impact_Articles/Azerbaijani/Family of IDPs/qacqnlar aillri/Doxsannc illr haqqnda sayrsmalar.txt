Title: Doxsannc illr haqqnda sayrsmalar
Date: Sentyabr 13, 2021
URL: https://www.azadliq.org/a/27023543.html

-  "Ədəbi Azadlıq-2015" müsabiqəsinin  şeir 20-liyindən   Hədiyyə Şəfaqət    DOXSANINCI İLLƏR HAQQINDA SAYRIŞMALAR    Dostum,  Biz doxsanların uşaqlarıyıq  İki zaman arasında arzularımız bir az sarsılmış  Bir az daha ümüdlərdən boylanan  Bir az daha qərarlıydıq  Bir az daha cəsurduq  Kimdiksə oyduq...    ...Bir səhər atamın işdən qayıdaraq anama  Məndən gizli pıçıldadığı kəlmələri duymuşdum-  “Ermənilər yenə başlayıblar,  Ara qarışıb,  Bizimkilər qaçmağa başlayıblar”...  İki-üç gün keçməmiş  “İyirmialtılar”ın məktəb dəhlizindəki rəsmlərini  Qoparıb tapdaladı yuxarı siniflərin oğlanları  Bəziləri təəccüb və qorxuyla,  Bəziləri sakitcə qarşıladılar olanları...    ...Sonra kənd yolunun üstündə sınıq-salxaq bir koma peyda oldu  Pah!-barrikada!  Silkələsən iki ov tüfəngi düşməzdi adamlardan  Amma inanırdılar ki,  Tank qabağında əliyalın dayanmaq  Silahların deyil, namus işidir...  Və axşam iclasları...  Xeyli yaşlı əmim vardı-  Fərəhim əmi,  Kəndimizin dəyirmançısı,  Və onu nəyə görəsə Xalq Cəbhəsinə yazmışdılar  Və anam bir axşam atama dedi ki,  “Yazıq deyilmi, qoca kişidir”...    Azadlıq Radiosuna gizlincə qulaq asan böyüklərdən anlamışdıq  Dünyamızın çalxalandığını,  Haralardasa  Azadlıq uğrunda qan töküldüyünü,  SSRİ-nin çürük ağac kimi ovxalandığını  Pioner qalstuklarımızı çıxarıb atmışdıq  İyirmi yanvarın səhərisi gün  Atalarımızın partiya biletlərini yandırdıqları tonqala  Başımıza 40 gün, 40 gecə qara bağlamışdıq...  Bir də adamlar vardı - Əlövsət dayı kimi  Kinayəylə və nifrətlə  “Qayıdacaqlar, hamınızın payını verəcəklər” deyirdi,  Atamı hədələyirdi-  “Səni də tutub basacaqlar, ağılsızlığının ucbatından  Partiyaya dönük çıxmısan”  “Cavanlardan artıq deyiləm ki..” -atam sakitcə gülümsəyirdi...    Sonra səfərbərlik başladı-  Kimini oturduğu çayxanadan,  Gizləndiyi zirzəmidən,  Dağdan, dərədən,  Ordan-burdan tapıb göndərirdilər cəbhəyə  Kimi də özü  Evdən qaçıb,  Uzaq ellərdən qayıdıb,  Anadan-atadan gizlin yollandı döyüşlərə  Sonra ilk yaralı xəbərləri və ilk şəhidlər-  Hamısı da könüllülərdən...    ...Qonşumuz Çərkəz dayının  Torpağa verilməsindən bir ay sonra  Kəndimizə ildırım kimi xəbər parıldadı  Cəbhədən məktubu gəlib çıxmışdı  Qardaşları məktubun arxasıyca harasa yollandılar  Ümüd vardı-  Çərkəzin tabutda gələn meyitinin üzü açılmamışdı...  Sonra bəlli oldu ki,  Məktubunu göndərdiyi cəbhə yoldaşı  Ondan əvvəl şəhid olub  Və tarixinin göstərilmədiyi məktub  İki ay meyiti yuyan məscid mollasının cibində qalıb...    Anamla səhərəcən əsgər corabları, əsgər jaketləri toxuyurduq  Kiçik kağızlar yazırdıq cəbhədəkilər üçün  Corabların burnunda gizlədirdik  Adətən belə olurdu ilk sətirlər-  “Salam əsgər, Tanrı səni qorusun”...    ...Sonra Elburusu gətirdilər,  Sonra Elçini,  Sonra Aqili...  Kazım özü öz ayağıyla gəldi,  Amma bu dünyanın adamı deyildi daha  Öləcəyi günə kimi susdu...  Tanrı  İmkan verirdimi ki, gözümüzün yaşı qurusun?...    ...Hamının bir-birinə əl uzatdığı  Dərdinə şərik olduğu,  Çörəyin, şəkərin, yağın, çayın  İşığın, istiliyin  Qəhətə çəkildiyi zamanlardı  Aramıza başqa ləhcəli adamlar qatılmışdı-  Qaçqınlar,  Xocalıdan...  Onlar olan yerdə gülməyə utanırdıq  Hərəsinin ailəsində neçə itkisi vardı  Və kəndimizin cavanları bu adamların kədərinin üstünə  Qız sevməyə,  Ataları  Övladlarına toy eləməyə utanırdı  Heç yadımdan çıxmaz-  Bir il, deyəsən 93-du  Cəmi bir toy oldu kəndimizdə  Onda da könüllü əsgər  Qoruduğu Qarabağ kəndindən  Bir qız götürüb qaçmışdı...    ...Cəbhə xəbərləri  İkiqat maraqlıydı bizim adamlara  Kəndimizdən olan bir əsgəri göstərirdilər  Xəbərlərin başlanğıcında  Dodaqlarında siqaret  Çiynində qranatomyot  Əvvəl ekrana,  Sonra dönüb uzaqlara baxırdı...  Kəndimizin ən yaraşıqlı oğlanlarından biriydi  İkinci dəfə sağalıb getmişdi cəbhəyə  Atəşkəsə üç ay qalmış bir də vurmuşdular  Atəşkəsdən bir ay sonra evə əlil qayıtdı...    ...Daxili üsyanlar  Çevrilişlər  Qaçışlar  Gedişlər  Dirənişlər  Daha dolaşıq hadisələrin dövrü başladı  Ortalıqda biz də böyüdük  Məktəb bitdi...  Qardaşı cəbhədə şəhid olan sinif yoldaşımızın xətrinə  “Son zəng”imizdən imtina etdik...    Belə dostum...  Doxsanların uşaqlarıyıq biz  Telimizi şirin çayla burub naz edirdik  Bir də İran qaloşlarıyla  Atalarımız- “Bəlkə qəpik-quruş qazandıq”-deyib  Çöllərə düşmüşdü  Biz qovurmağa göyərti yığaq deyə  Başli-başına buraxılmış  Zəmi yerlərinə gedirdik...  Ağ çörək üçün burnumuzun ucu göynəyirdi...  Su buxarında yumşaldıb qoyurdular qabağımıza  Arpa, qarğıdalı, nə bilim nə unundan bişirilmiş çörəyi  Yeyirdik, bilirdik ki,  “Bunu da tapmayanlar var”...  Analarımız  “Mən bir az qabaq yemişəm”-söyləyirdilər  Dözüm  Qara ləkə salmışdı gözlərinin altına  Arıqlamış əllərindəki qaşıq titrəyirdi  Kasalarına  Ən sonda çəkirdilər yeməyi...    Bir də təsəlli verirdilər,  Deyirdilər ki, böyüklər-  “Kəndə nə var ki,  Heç olmasa göy-göyərti bitirir torpağı,  Mal-qara var tövləmizdə pis-yaxşı,  Ağzımız ağartıya çatır  Şəhər adamını fikirləşin, şəhər adamını,  Zavod dağılıb, iş yeri yox,  Allah bilir neçə ailə ac qalxıb yuxudan, ac yatır”...    ...Sonralar oxumağa getdik şəhərə  Ehtiyac həyasızcasına hücum çəkmişdi mənzillərinə şəhərin,  Qolları qırıq-qırıqdı,  Damarları kəsik-kəsik,  Və mən gecənin yarısınacan dayandığımız  Çörək növbəsində  Tapdalanıb ayaq altında qalan hamilə qadın gördüm  Əlindəki dörddə bir kömbəni də alıb qaçmışdılar üstəlik...    Bir dəfə tətildən Bakıya dönmək ərəfəsində  Atam qəzaya düşdü  Son qəpiklərimiz xərcləndi,  Ümüdümüzü itirdik,  Evimizdəki çox qədim, çox qədim əl xalçasını,  Anamın cehizini  İranlı tacirin təklif etdiyi qəpik-quruşa dəyişdik  Hələ də gözümün önündədir naxışları  Xonçaları da vardı belə-  Əlvan-əlvan, narın-narın...  Anam çarəsizliyini,  Atam peşmançılığını,  Mən xəcalətimi,  Doxsanıncı illərdən başqa  Heç nəyə dəyişəmmədik...  (Oxuyub da bir şey olsaydım barı)...    ..Kimi tez uyğunlaşdı,  Karlı çıxdı o illərdən  Kimi üzü qaralı,  Kimi yaralı...    ...Kəndimizdəki qaçqın ailələri bir-bir köçdü getdi  Yeni qəsəbələrə  Bircə Ağdamlı Bayram dayının arvadıyla özü qaldı  Məktəbin iki otağında...  Onlar da Ağdam verilməmişdən bir il əvvəl köçüb gəlmişdilər  Bayram müəllim kənd sovetinin sədriymiş, nəymiş,  Vəzifədəymiş...  Oğlunun toyunu kəndimizdə çaldırmışdı  O da-  “Kor olsun, şil olsun, bunlardan olmasın,  Özümüzünkü olsun”-deyib  Kəndimizin qızlarına tərəf baxmamışdı  Bütün kənd toyuna axışdı...  Bir-birindən gözəl iki qızını da  “Özlərindən”-kimsə elçi düşüb aldı apardı...  ...O il kəndimizin iki şəhidi  Ağdamda ölüb qayıtmışdı...    Biz,  Doxsanıncı illərin uşaqları,  Burulğanların bitməsini  Tufanların dincəlməsini  Arzularımızın çiçəklənməsini gözlədik  Gözlədik  Nə arzulamaq,  Nə arzular üçün çarpışmaq bitmədi...  Bircə  Atəşkəs imzalandı...  “Dondurulmuş münaqişə” adı verildi ağrılarımıza,    İyirmi beş il keçdi,  Yaşlandıq  Qazandıqlarımız itirdiklərimizin əvəzini  Verməyə yetmədi...    ...İndi  Hər dəfəsində  Qorxa-qorxa baxıram uşaqlarımın üzünə  Və irəliyə,  Konservləşdirilmiş müharibə  Onların ən gözəlllərini  Nə zaman məhv etməyə başlayacaq deyə...    ...Belə  Dostum  Biz  Doxsanıncı illərin uşaqlarıydıq...    28 aprel 2015
