Title: Mcburi kockunlr ucun salnan qsbnin acls olub
Date: İyul 31, 2017
URL: https://www.azadliq.org/a/fuzulu-horadiz-qachqin-yeni-menzil-achilish/28111838.html

Azərbaycan xəbərləri  Məcburi köçkünlər üçün salınan qəsəbənin açılışı olub  Noyabrın 12-də prezident İlham Əliyev Füzuli rayonunun Horadiz şəhərində məcburi köçkünlər üçün salınan yeni qəsəbədə olub. Xəbəri prezident.az saytı yayıb.  417 hektarlıq ərazidə 400 ev, məktəb, uşaq bağçası, inzibati bina və s. tikilib. Məktəb 320 şagird üçün nəzərdə tutulub.  Bu yaşayış massivi respublika üzrə qaçqın və məcburi köçkünlər üçün salınan 95-ci qəsəbədir.  Bütün xəbərləri izləyin  ABŞ səfirliyi ictimai fəalların etiraz aksiyasına münasibət bildirib  ABŞ səfirliyi fundamental azadlıqları dəstəkləyir. Bunu Birləşmiş Ştatların Bakıdakı səfirliyi dinc etiraz aksiyası keçirən ictimai fəalların səfirlikdən çıxarılıb, polisə təhvil verilməsi haqda ittihamlarla bağlı AzadlıqRadiosunun sorğusuna cavabında deyib.  “ABŞ səfirliyi fundamental azadlıqları, o cümlədən etiraz etmək və ifadə azadlıqlarını dəstəkləyir”, – səfirliyin cavabı belə olub.  Diplomatik missiya yada salıb ki, iyunun 23-də Birləşmiş Ştatların Müstəqillik Gününə həsr olunmuş tədbirdə hökumət rəsmiləri, vətəndaş cəmiyyətinin təmsilçiləri, təhsil, iqtisadiyyat, media və başqa sahələrdən çoxsaylı qonaqlar iştirak edib:  “Rəsmi proqramın yalnız bəzi hissələri mediaya açıq idi. Əsas hissə ünsiyyət qurmaq, Birləşmiş Ştatların müxtəlifliyini bölüşmək və rəsmi tədbiri qeyd etməkdən ibarət idi...”   Səfirlikdə yaşananlar  Həmin gün qadın hüquqlarını müdafiə edən ictimai fəallar Nərmin Şahmarzadə, Gülnarə Mehdiyeva və Sənubər Heydərli ABŞ səfirliyində dinc etiraz aksiyası keçiriblər.  Onlar səfirlikdəki tədbirə boğazlarına qara boya ilə əl şəkli çəkilmiş vəziyyətdə gəliblər. Öncə boğazlarında örtük olduğuna görə rəsm görünməyib, lakin tədbirdə çıxışlar başlananda şərfləri açıblar.  İctimai fəallar bildirib ki, boğazlarındakı əl şəkli ölkədə insanların hüquq və azadlıqlarının boğulmasına işarədir:  “Azərbaycanda hüquqlar pozulur. Bu xalqın boğazından yapışıblar. Bu gün burada iqtidar və müxalifət başqa ölkənin müstəqilliyini qeyd etməyə gəlib, amma Azərbaycanda müstəqillik boğulur…”  İctimai fəalların sonradan yaydığı məlumata görə, səfirliyin mühafizəçiləri onları, eləcə də aksiyanı lentə alan “Abzas” saytının rəhbəri Ülvi Həsənlini səfirlikdən çıxararaq, polislərə təhvil verib. Polislər isə onları Nəsimi rayonu, 21-ci polis bölməsinə aparıb, bir müddət sonra oradan sərbəst buraxılıblar.  Azərbaycan hakimiyyəti ölkədə fundamental hüquqların tam təmin olunduğunu bildirir, beynəlxalq insan haqları təşkilatlarının tənqidlərini qəbul etmir.  Ancaq “Freedom House” təşkilatının son hesabatında Azərbaycan yenə də möhkəmlənmiş avtokratiyalar sırasında yer alıb.  Anası: Qiyas İbrahimov aclığı dayandırıb  Daxili İşlər Nazirliyinin (DİN) İnzibati Həbs Olunanların Saxlanma Məntəqəsində dörd gün öncə aclığa başladığını açıqlayan gənc fəal Qiyas İbrahimovun bu gün, iyunun 26-da bu aksiyanı dayandırdığı bildirilir.  Bu barədə onunla görüşən anası Şura Əmiraslanova məlumat verib. Onun sözlərinə görə, fəal aclığı səhhətinin kəskin pisləşməsi ilə bağlı dayandırıb, hazırda su və qida qəbul edir.  Yaxınlarının deməsinə görə, iyunun 25-də Q.İbrahimov apellyasiya şikayəti ilə bağlı məhkəməyə gətirilərkən huşunu itirmişdi. Onun həbsindən verdiyi apellyasiya şikayəti qəbul edilməyib.  Bütün bu deyilənlərlə bağlı DİN-dən münasibət öyrənmək mümkün olmayıb. Həbs müddəti artırılıb  Barəsində 30 günlük həbs qərarı verilən ictimai fəal Qiyas İbrahimovun cəzası daha iki gün artırılıb.  Bu dəfə Q.İbrahimov İnzibati Xətalar Məcəlləsinin 388-1.1 (internet resursuna qadağan olunmuş məlumatların yerləşdirilməsi) maddəsi ilə məhkəmə qarşısına çıxarılıb. Məhkəmə onu bu maddə ilə də təqsirli bilib və əvvəlki cəzasını da birləşdirməklə üzərində 32 gün həbs saxlayıb.  'Qiyas İbrahimov aclığa başlayıb'  İyunun 22-də inzibati qaydada 30 sutka müddətinə həbs olunan gənc fəal Qiyas İbrahimovun aclıq aksiyasına başladığı bildirilir.  Fəalın anası Şura Əmiraslanova deyib ki, Q.İbrahimov bu barədə özü bu gün, iyunun 23-də zəng vuraraq məlumat verib.  Ş.Əmiraslanova vurğulayıb ki, oğlu Gədəbəy rayonunun Söyüdlü kəndində polis zorakılığına, qanunsuz həbsinə və İnzibati Həbs Olunanların Saxlanma Məntəqəsində üzləşdiyi qeyri-insani rəftara etiraz olaraq müddətsiz aclıq aksiyasına başladığını bəyan edib.  Bu deyilənlərə, hələlik, Daxili İşlər Nazirliyindən (DİN) münasibət öyrənmək mümkün olmayıb.  İyunun 20-də və 21-də Gədəbəy rayonunun Söyüdlü kəndində etiraz aksiyası keçirilib. Kənd sakinləri deyir ki, ərazidə qızıl mədəninin fəaliyyəti nəticəsində zərərli su hövzəsi ekoloji problemlər yaradıb. Polis aksiyaya müdaxilə edib, bu zaman gözyaşardıcı qazdan istifadə olunub, saxlananlar var. Saxlananlardan beş nəfərinə inzibati həbs cəzası verilib. DİN isə aksiya iştirakçılarının polisə daş atdıqlarını açıqlayıb. Keçmiş 'Heykəl məhbusu'na 30 sutka verilib  Q.İbrahimov İnzibati Xətalar Məcəlləsinin 388-1.1-ci (...internet informasiya ehtiyatında yayılması qadağan edilən informasiyanın yerləşdirilməsi,…) və 535-ci (polis işçisinin qanuni tələbinə qəsdən tabe olmama) maddələri ilə ittiham olunub.  Fəalın anası Ş.Əmiraslanova AzadlıqRadiosuna demişdi ki, iyunun 22-də günorta saatlarında evlərinə mülki geyimli şəxslər gəlib: "Onlar Qiyasdan yazdığı statusu silməyi tələb edib. O isə silməyəcəyini və onlara telefonu verməyəcəyini deyib. Ondan sonra Qiyası apardılar".  Daha sonra isə ona məhkəmənin qərarı ilə 30 sutka həbs cəzası verildiyi açıqlanıb.  Q.İbrahimov keçmiş "Heykəl məhbusu" kimi tanınır. O, digər gənc fəal Bayram Məmmədovla birgə 2016-cı ildə narkotikdə ittiham edilərək 10 il həbs cəzası almışdı. Gənclər rəsmi ittihami qəbul etmirdilər. Onların keçmiş prezident, indiki dövlət başçısı İlham Əliyevin atası Heydər Əliyevin abidəsi üzərinə "Qul bayramınız mübarək!" şüarı yazılmasına görə həbs olunduqları bildirilirdi.  Fəallar 2019-cu ilin martında Prezident İ.Əliyevin imzaladığı əfv sərəncamı ilə azadlığa çıxıblar.  İki il əvvəl B.Məmmədovun Türkiyədə dənizdə boğulduğu açıqlanıb. Yaxınları bu ölümü şübhəli saysalar da, Türkiyə polisi onların şübhələrinə əsas görməyib.  Silahlı Qüvvələrin yaranmasından 105 il ötür  Bu gün, iyunun 26-sı Azərbaycanda Silahlı Qüvvələr günüdür.  1918-ci il iyunun 26-da Azərbaycan Xalq Cümhuriyyəti (AXC) Nazirlər Şurasının qərarı ilə bu yeni yaranan və cəmi iki il ömür sürən ölkənin ilk nizami hərbi hissəsi - Əlahiddə Korpus yaradılıb.  Təkrar müstəqillik qazanılandan sonra ölkədə 1992-1998-ci illər arasında Azərbaycan Milli Ordusunun yaradılması günü kimi oktyabrın 9-u qeyd edilib.  Amma 1998-ci ildə prezident Heydər Əliyevin fərmanı ilə Milli Ordunun yaradılması günü dəyişdirilib. Həmin gün kimi 1918-ci il iyunun 26-sı götürülüb.  Həmin tarixdə 1918-ci il mayın 28-də yaradılan və Rusiyanın silahlı müdaxiləsi ilə 1920-ci il aprelin 27-də süqut edən AXC silahlı qüvvələrinin əsası qoyulub.  9 oktyabr tarixi isə Azərbaycanın ikinci dəfə müstəqillik əldə etdiyi 1991-ci ilə təsadüf edir. Onda müstəqillik elan edilməzdən cəmi doqquz gün öncə müdafiə məqsədilə Azərbaycan Silahlı Qüvvələrinin ilk batalyonlarının əsası qoyulmuşdu.  26 iyun Azərbaycanda rəsmi iş günü deyil.  Keçmiş hakim pensiyasının 6 min 148 manata endirilməsindən narazıdır  20 il hakim olmuş Ülvi Mayılov indi özü yarım ilə yaxındır ki, məhkəmə yollarındadır. Səbəb ona verilən pensiyanın bir müddət sonra azaldılmasıdır və o, yenidən pensiyasının artırılmasını istəyir.  Ülvi Mayılov 2000-2007-ci illərdə 1 saylı Yerli İqtisad Məhkəməsinin, 2007-2020-ci illərdə isə Bakı Apellyasiya Məhkəməsinin hakimi olub. 2020-ci ildə - 65 yaşında pensiyaya göndərilib. Dediyinə görə, pensiyası əvvəlcə normal qaydada hesablanıbmış, məbləğ də onun ürəyincəymiş, ancaq sonradan azaldıblar.  Ülvi Mayılov deyir nəyə əsaslanıb onun pensiya kartına 6 min 148 manat köçürülür onu anlamır və vurğulayır ki, öz hesablamasına görə, pensiyası 7 min 342 manat olmalıdır.  Keçmiş hakim məhkəməyə qədər Dövlət Sosial Müdafiə Fondunun rəhbərliyinə daxil olan şəxslərlə də dəfələrlə görüşüb, ancaq nəticəsi olmayıb.  Daha sonra Bakı İnzibati Məhkəməsinə üz tutub. Bu instansiya onun iddiasını təmin edib. Qərardan narazı qalan Dövlət Sosial Müdafiə Fondu apellyasiya şikayəti verib. Fondun Ülvi Mayılova qarşı bu şikayətinə elə onun 13 il hakimlik etdiyi Bakı Apellyasiya Məhkəməsində baxılıb. Fondun nümayəndəsi məhkəmədə deyib ki, Ülvi Mayılovun pensiyası əvvəl yanlış hesablanıb və nəticədə ona almalı olduğundan artıq məbləğ ödənilib.  Nümayəndə bildirib ki, “Əmək pensiyaları haqqında” qanuna görə, keçmiş hakimə veriləcək aylıq məbləğ son iki ildəki orta aylıq əməkhaqqının 65 faizi miqdarında hesablanmalıydı, ancaq bu halda 80 faizlə hesablanıb. Nəticədə ona öncə daha çox pensiya verilib:  “Sonradan Bakı Apellyasiya Məhkəməsinə sorğu verilib. Son 24 ayın əməkhaqqı cədvəli alınıb və onun əsasında yenidən hesablanma aparılaraq, yekun məbləğ təyin edilib”-Fond nümayəndəsi bildirib.  Amma Bakı Apellyasiya Məhkəməsi də bu məsələdə keçmiş hakimi haqlı sayıb və Fondun şikayəti təmin olunmayıb.  Ülvi Mayılov hakim kimi fəaliyyət göstərdiyi 20 il ərzində əsasən mülki xarakterli məhkəmə mübahisələrinə baxıb.  “Azadlıq” qəzetinin uzun illər yerləşdiyi Xaqani 33 ünvanındakı redaksiyasından çıxarılması haqda qərarı da o verib. Həmin vaxt bir neçə saat ərzində məhkəmədə həm hazırlıq iclası keçirilib, həm araşdırma aparılıb, həm də qərar qəbul edilib. Ertəsi gün “Azadlıq” qəzeti, Azərbaycan Xalq Cəbhəsi Partiyası (AXCP) və “Turan” informasiya agentliyi həmin binadan çıxarılıb.  Xarici diplomatlar Laçındakı keçid-buraxılış məntəqəsində olub  İyunun 24-də Laçın rayonuna səfər çərçivəsində xarici diplomatlar Azərbaycanla Ermənistan arasındakı sərhəd-keçid məntəqəsinin yerləşdiyi körpüyə gəliblər.  Azərtacın məlumatına görə, diplomatlara Ermənistan tərəfindən atılan atəş nəticəsində bir Azərbaycan hərbçisinin yaralanması ilə nəticələnən hadisə haqqında məlumat verilib.  "Bildirilib ki, silahlı təxribata qədər sərhəd-keçid məntəqəsi açıq olub. Xankəndidə yaşayan erməni əsilli sakinlər məntəqədən heç bir maneə olmadan istifadə ediblər."-Azərtac yazır. Azərbaycan Dövlət Sərhəd Xidməti (DSX) iyunun 15-də Laçında, Azərbaycan-Ermənistan sərhəddindəki keçid buraxılış məntəqəsinin Ermənistan tərəfindən atəşə tutulduğunu bildirib.  Məlumata görə, iyunun 15-i, saat 08:45-də Ermənistan ərazisindən açılmış atəş nəticəsində buraxılış məntəqəsində xidmət aparan DSX hərbi qulluqçusu yaralanıb.  Ermənistan Milli Təhlükəsizlik Xidməti (MTX) isə bildirib ki, iyunun 15-də saat 08:40 radələrində Azərbaycan sərhəd xidmətinin bir qrup hərbi qulluqçusu Ermənistan ərazisində bayraq sancmaq məqsədilə Həkəri körpüsünə doğru hərəkət etməyə cəhd göstərib. Xidmətin bu cəhdin qarşısının alındığını bildirib.  Azərbaycan tərəfi isə bayrağın Azərbaycan ərazisində asıldığını bildirir.  Azərbaycan Ermənistanla sərhəddə Laçın sərhəd-keçid məntəqəsini bu ilin aprelində quraşdırıb. Ermənistan tərəfi isə bu addımı 2020-ci il üçtərəfli razılaşmaya (Azərbaycan, Ermənistan və Rusiya arasında) zidd sayıb. Xatırlatma  1988-ci ildə başlayan Qarabağ münaqişəsi Azərbaycan və Ermənistan arasında döyüşlərə səbəb olmuşdu.  1994-cü il atəşkəs razılaşmasına qədər Azərbaycanın Dağlıq Qarabağ bölgəsi və ona bitişik 7 rayonu işğal edilmişdi.  2020-ci ildə 44 günlük İkinci Qarabağ müharibəsi nəticəsində Azərbaycan Qarabağın bir hissəsinə və ətraf 7 rayona nəzarəti bərpa edib.  Azərbaycan, Ermənistan, Rusiya rəhbərliyinin 2020-ci il noyabrın 9-da (10-da) imzaladığı birgə bəyanatla döyüşlər dayandırılandan sonra Laçın dəhlizində və Qarabağdakı təmas xəttində Rusiya sülhməramlıları yerləşdirilib.  Tərəflər arasında illərdir sülh danışıqları getsə də, hələlik, müsbət nəticə əldə edilməyib.  Şəkidə etiraz aksiyasında yolu bağlayıblar  İyunun 23-də Şəki rayonunda bir qrup yerli sakinin qısa bir müddətə magistral yolu bağladığı bildirilir.  Yerli sakinlərin yaydığı məlumata görə, onlar deyiblər ki, dolu düşməsi nəticəsində fərdi yaşayış evlərinə, təsərrüfatlarına ciddi ziyan dəyib. Məlumatlara görə, habelə aksiya iştirakçıları onlara kömək edilmədiyindən şikayətlənərək hakimiyyət orqanlarını biganəlikdə günahlandırıblar.  Şəki Rayon İcra Hakimiyyətindən məsələ ilə bağlı “Qafqazinfo”ya münasibət də bildirilib.  Vurğulanıb ki, iyunun 17-də Şəki rayonunun Daşüz kəndi ərazisinə dolu düşməsi nəticəsində fərdi yaşayış evlərinə ziyan dəyib.  Şəki Rayon İcra Hakimiyyətindən deyildiyinə görə, dəymiş maddi ziyanla bağlı rayon Fövqəladə Hallar Komissiyası evlərə baxış keçirilib, müvafiq sənədləşmə işləri aparılıb və aidiyyəti üzrə məlumat verilib:  “Ancaq bir qrup kənd sakini həmin fəsadların dərhal aradan qaldırılması üçün bu gün (iyunun 23-də) magistral yolu bağlamağa cəhd göstəriblər. Rayon İcra Hakimiyyətinin və Polis Şöbəsinin rəhbərliyi ərazidə sakinlərlə görüşüb, onlarla izahedici-profilaktiki söhbətlər aparıb. Qısa müddət ərzində magistral yolda hərəkətin intensivliyi təmin edilib və ictimai asayiş pozulmayıb”.  Reportyor möhləti olsa da, hərbi komissarlığa çağırılıb  Reportyor Elməddin Şamilzadə Səfərbərlik və Hərbi Xidmətə Çağırış üzrə Dövlət Xidmətinin (SHXÇDX) Lənkəran Rayon Şöbəsinə çağırıldığını bildirir.  E.Şamilzadənin sözlərinə görə, iyunun 22-də ona hərbi komissarlıqdan zəng vurublar və onun ora gəlməyini istəyiblər: "Dedilər ki, hərbi xidmətdən möhlətlə bağlı sənədlərini təqdim etməliyəm. Mən doktoranturada oxuyuram və qanun mənə dörd illik möhlət hüququ verir. Bu barədə sənədləri mən 2021-ci ilin iyununda artıq təqdim etmişəm və indi bunları məndən istəmələri absurddur".  E.Şamilzadə hesab edir ki, möhlətinin olmasına baxmayaraq, onu hərbi xidmətə aparmaq istəyə bilərlər: "Bu da bir cəza mexanizmidir. Gədəbəyin Söyüdlü kəndindən video çəkdim…".  Reportyor oxuduğu universitetə sənədlərlə bağlı sorğu verdiyini və sənədlər hazır olandan sonra hərbi komissarlığa gedəcəyini vurğulayıb: "Mənə iyulun əvvəlinə qədər vaxt verdilər".  Bu deyilənlərə SHXÇDX-dən münasibət öyrənmək mümkün olmayıb.  İyunun 20-də və 21-də Gədəbəy rayonunun Söyüdlü kəndində etiraz aksiyası keçirilib. Kənd sakinləri deyir ki, ərazidə qızıl mədəninin fəaliyyəti nəticəsində zərərli su hövzəsi ekoloji problemlər yaradıb. Polis aksiyaya müdaxilə edib, bu zaman gözyaşardıcı qazdan istifadə olunub, saxlananlar var. Saxlananlardan beş nəfərinə inzibati həbs cəzası verilib. DİN isə aksiya iştirakçılarının polisə daş atdıqlarını açıqlayıb.  Mühafizə əməkdaşları etiraz aksiyası keçirib  İyunun 22-də Azərbaycan Dövlət Neft Şirkəti (SOCAR) Təhlükəsizlik İdarəsinin mühafizə xidmətinin əməkdaşları etiraz aksiyası keçirib.  "Turan"ın xəbərinə görə, Heydər Əliyev adına Neft Emalı Zavodunda xidmət edən həmin şəxslərin bildirməsinə görə, onları SOCAR-ın tabeliyindən çıxarıb özəl GESCO şirkətinə vermək istəyirlər.  "Bizi inandırmağa çalışırlar ki, siz razılıq verin, sizin bütün indiki şəraitiniz, maaşınız qüvvədə qalacaq. Amma biz inanmırıq", - özünü Təhlükəsizlik İdarəsinin 31 saylı komandasının əməkdaşı kimi təqdim edən şəxs vurğulayıb.  GESCO şirkətinin nümayəndəsi isə bildirib ki, işçilərə bütün əməkdaşların hüquqlarının tam saxlanılacağı barədə məlumat verilib: "Əmək haqları da, sosial sığortaları da saxlanılacaq".  Aksiya insidentsiz başa çatıb.  Məsələ ilə bağlı, hələlik, SOCAR və başqa aidiyyəti qurumlardan münasibət öyrənmək mümkün olmayıb.    Azərbaycanda karantin yenə uzadıldı  Azərbaycanda xüsusi karantin rejimi oktyabrın 2-dək uzadılıb.  Baş nazir Əli Əsədov bununla bağlı iyunun 23-də qərar imzalayıb.  Azərbaycanda karantin müddəti iyulun 1-də başa çatırdı.  Baş nazirin qərarında bu belə izah edilib: "Koronavirus (COVID-19) infeksiyasının ölkə ərazisində yayılmasının, onun törədə biləcəyi fəsadların qarşısının alınması məqsədilə…".  Koronavirus pandemiyası ilə bağlı Azərbaycanda 2020-ci ilin martından karantin rejimi elan edilib. Bu arada onun müddəti bir çox dəfə uzadılıb. Yoluxma sayından asılı olaraq zaman-zaman rejim sərtləşdirilsə də, sonra yenə yumşaldılıb.  Ümumdünya Səhiyyə Təşkilatı (ÜST) bu pandemiyanın başa çatdığını elan edib. Azərbaycanın özündə də son aylar bu virusa yoluxma kəskin azalıb. İyunun 20-də cəmi 7 şəxsin koronavirusa yoluxduğunun təsdiqləndiyi açıqlanıb. Son sutkada bu virusa yoluxanlardan heç kimin ölmədiyi bildirilib.  Koronavirusla bağlı 2020-ci ilin yazından Azərbaycanın quru sərhədlərində gediş-gəliş məhdudlaşdırılıb. Bu hal hələ də davam edir. Ölkənin bir sıra müxalifət partiyaları pandemiyanın başa çatdığını vurğulayaraq məhdudiyyətlərin götürülməsini tələb edir.  Xatırlatma  2019-cu ilin sonlarında dünyada yeni koronavirus aşkar edilib. 2020-ci il martın 11-də ÜST koronavirusu pandemiya elan edib. Dünyada sürətlə yayılan bu virusdan indiyə qədər 7 milyona yaxın şəxsin vəfat etdiyi açıqlanıb. Azərbaycanda isə iyunun 23-nə qədər 830 mindən çox insanın bu virusa yoluxduğu, onlardan 10 min 200-dən çoxunun vəfat etdiyi bildirilir.  Bəxtiyar Hacıyevin həbs müddəti artırılıb  İyunun 22-də Bakının Xətai rayon Məhkəməsi istintaq orqanının vəsatəti əsasında ictimai fəal Bəxtiyar Hacıyev barəsində həbs qətimkan tədbirini daha bir ay, iyulun 28-dək uzadıb. İstintaq orqanı vəsatətini Hacıyevə qarşı yeni ittihamların irəli sürülməsi ilə izah edib.  Vəkil Rövşanə Rəhimli deyib ki, Hacıyev ona qarşı irəli sürülən ittihamları “qondarma” və “sifarişli” adlandırıb.  “Onun saxlanma şəraiti ilə bağlı şikayəti yoxdur, amma cəzaçəkmə müəssisəsindən yazılarını, şikayətlərini göndərə bilmədiyini məhkəmənin diqqətinə çatdırdı”, - Rəhimli vurğulayıb.  Bu açıqlamaya, hələlik, Penitensiar Xidmətdən münasibət almaq mümkün olmayıb.  Onun haqqında həbs qətimkan tədbirinin buna qədər müddəti bir neçə dəfə artırılıb.  Ötən il dekabrın 9-da həbs edilən Hacıyev əvvəlcə xuliqanlıq və məhkəməyə hörmətsizlikdə ittiham olunub.  Həbsinə etiraz olaraq onun iki dəfə (ikincidə təqribən 50 gün) aclıq aksiyası da keçirdiyi bildirilmişdi.  Ona ittihama səbəb olan insident ictimai fəalla bağlı daha öncə ayrı bir məhkəmə işində baş vermişdi.  Onunla jurnalist Ülviyyə Alovlu arasında qarşılıqlı iddialarla bağlı uzun müddətli məhkəmə çəkişmələri olmuşdu.  Daha sonra bu il iyunun 16-da ona əlavə ittihamlar verilib. İctimai fəala Cinayət Məcəlləsinin 192 (qanunsuz sahibkarlıq), 193-1 (cinayət yolu ilə əldə edilmiş əmlakı leqallaşdırma), 206 (qaçaqmalçılıq), 320 (saxta sənədlərdən istifadə) və başqa maddələri ilə yeni ittihamlar elan olunub. Xatırlatma  Harvard Universitetinin məzunu olan Bəxtiyar Hacıyev 2011-ci ilin martında da həbs edilmişdi.  Ona hərbi xidmətdən yayınma ittihamı ilə 2 il müddətinə azadlıqdan məhrumetmə cəzası verilmişdi.  Hacıyev 2012-ci ildə Ali Məhkəmənin qərarı ilə vaxtından əvvəl şərti azadlığa çıxıb. O, son illər hökumətin və hüquq-mühafizə orqanlarının fəaliyyəti ilə bağlı sərt tənqidləri ilə seçilirdi.  NİDA-çı gəncə 20 sutka verilib  NİDA Vətəndaş Hərəkatının İdarə Heyətinin üzvü Elmir Abbasov iyunun 22-də 20 sutka inzibati qaydada həbs olunub.  Vəkil Zibeydə Sadıqova AzadlıqRadiosuna bildirib ki, E.Abbasova qarşı İnzibati Xətalar Məcəlləsinin (İXM) 510 (xırda xuliqanlıq ) və 535.1-ci (Polis işçisi və ya hərbi qulluqçu ictimai qaydanın mühafizə vəzifələrini icra edərkən, onların qanuni tələblərinə qəsdən tabe olmamaq) maddələri ilə protokol tərtib olunub. O, Sumqayıtda küçədə söyüş söyməkdə və polisin əmrinə tabe olmamaqda ittiham edilir.  Sumqayıt Şəhər Məhkəməsində keçirilən prosesdə E.Abbasov bunu təkzib edib, bildirib ki, onu yaşadığı evin həyətində saxlayıblar.  Məhkəmə İXM-nin 510-cu maddəsi üzrə ittihama xitam versə, E.Abbasovu 535.1-ci maddə ilə təqsirli bilib və 20 sutka inzibati həbs cəzasına məhkum edib. Gənc fəal saxlanıb  NİDA Vətəndaş Hərəkatının üzvü Elmir Abbasov iyunun 21-də saxlanıb.  Yaxınlarının AzadlıqRadiosuna verdiyi məlumatına görə, o, saat 22:00 radələrində anasına zəng vuraraq evə gəldiyini deyib və marketdən nə lazım olduğunu soruşub, amma nəticədə evə gəlməyib.  Daxili İşlər Nazirliyindən (DİN) "Turan"a bildirilib ki, E.Abbasov ictimai asayiş qaydalarını pozduğuna görə saxlanılıb, araşdırma aparılır.  NİDA-dan isə deyilib ki, fəalın həbsinin əsl səbəbi Gədəbəy hadisələrindən sonra onun polisi kəskin tənqid edən yazdığı statusdur: "Elmir polisi tənqid etdiyi üçün oğurlanıb və şərlənərək həbs edilib".  İyunun 20-də Gədəbəy rayonunun Söyüdlü kəndində etiraz aksiyası keçirilib. Kənd sakinləri deyir ki, ərazidə qızıl mədəninin fəaliyyəti nəticəsində zərərli su hövzəsi ekoloji problemlər yaradıb. Polis aksiyaya müdaxilə edib, bu zaman gözyaşardıcı qazdan istifadə olunub, saxlananlar var. Saxlananlardan beş nəfərinə inzibati həbs cəzası verilib. DİN isə aksiya iştirakçılarının polisə daş atdıqlarını açıqlayıb.  Azərbaycan ekologiya reytinqində 104-cüdür  Azərbaycan ekoloji duruma görə 180 ölkə arasında 104-cü yeri tutub.  Bu reytinq  "The Environmental Performance Index"  saytında dərc olunub. Azərbaycanın ekoloji durumu 100 ballıq şkala üzrə 38.60 bal qiymətləndirilib. Belə reytinqi hər il Yel Universitetinin Ətraf Mühit Siyasəti və Hüquq Mərkəzi tərtib edir. Ekoloji reytinq 10 indikator üzrə 22 meyar əsasında müəyyən edilir.  Durum tərtib edilərkən təbii ehtiyatların səmərəli idarə olunması, ekosistemin yararlılığı, bioloji müxtəlifliyin qorunması və iqlim kimi meyarlardan istifadə olunur.  Region ölkələri arasında Ermənistan (56) və Gürcüstan (103) Azərbaycanı qabaqlayır. Rusiya 112-ci, İran 132-ci, Türkiyə 172-ci yerdədir.  Ətraf mühitin təmizliyinə görə Danimarka 77.9 balla dünyada birinci dəyərləndirilir. Böyük Britaniya, Finlandiya, Malta, İsveç, Lüksemburq, Sloveniya, Avstriya, İsveçrə və İslandiya da ətraf mühitin ən təmiz olduğu ilk 10 ölkə sayılır.  Hindistan dünyanın ekoloji cəhətdən ən qeyri-sağlam ölkəsi kimi tanınıb. Ekspertlər Hindistanın reytinqini 18.9 balla qiymətləndirib, o, sırada sonuncu - 180-ci yeri tutub.  Xaricdə döyüşlərdə iştirakda suçlanan 13 şəxs ekstradisiya edilib  Dövlət Təhlükəsizliyi Xidməti (DTX) bildirir ki, Suriyada qanunsuz silahlı birləşmələrə qoşulan Azərbaycan vətəndaşları həbs edilib.  Açıqlamaya görə, əməliyyat-istintaq tədbirləri ilə 13 Azərbaycan vətəndaşının xaricdə gizləndikləri yerlər müəyyənləşdirilib və onlar beynəlxalq axtarışa dair qarşılıqlı hüquqi yardım çərçivəsində saxlanılaraq ölkələrinə gətiriliblər. CM-in 283-1.3-cü (Azərbaycanın hüdudlarından kənarda silahlı münaqişələrdə iştirak etmək məqsədilə sabit qruplar yaratma, təlimlərdə və ya silahlı münaqişələrdə iştirak etmə) maddəsi ilə məsuliyyətə cəlb olunaraq barələrində həbs-qətimkan tədbiri seçilib.  Rəsmi məlumatda adı çəkilən həmin 13 Azərbaycan vətəndaşlarının özləri və yaxınlarının bu ittihamlara münasibəti bəlli deyil.  2011-ci ildə Suriyada vətəndaş müharibəsi başlayandan yüz minlərlə insanın həlak olduğu, milyonlarla şəxsin ölkələrindən qaçqın düşdüyü bildirilir.  Azərbaycan və Ukrayna nazirləri görüşüb  İyunun 21-də Azərbaycan xarici işlər naziri Ceyhun Bayramov Birləşmiş Krallığa işgüzar səfəri çərçivəsində Ukraynanın xarici işlər naziri Dmitro Kuleba ilə görüşüb.  Azərbaycan Xarici İşlər Nazirliyinin məlumatına görə, görüşdə iki ölkə arasında mövcud ikitərəfli, çoxtərəfli əməkdaşlıq gündəliyində duran aktual məsələlər, Ukraynada vəziyyət və başqa məsələlər müzakirə olunub.  Açıqlamaya görə, Ceyhun Bayramov Ukraynanın ərazi bütövlüyünü və suverenliyini dəstəkləyən Azərbaycanın onun “ətrafında yaranmış böhran ilə əlaqədar göstərdiyi humanitar yardımları bundan sonra da davam etdirəcəyini” bildirilib.  Azərbaycan xarici işlər naziri Ceyhun Bayramov iyunun 21-də Birləşmiş Krallığa işgüzar səfəri çərçivəsində Ukrayna Bərpa Konfransında iştirak və çıxış edib.  O, çıxışında “ çoxsaylı insan tələfatı, humanitar fəlakətə səbəb olan Ukrayna ətrafında yaranmış vəziyyətin Avropada sülh və təhlükəsizliyə böyük təhdid olduğunu bildirib. “Bu xüsusda, Azərbaycanın yaranmış bu böhranın Ukraynanın suverenliyi və ərazi bütövlüyü çərçivəsində ən qısa zamanda həllini tapmasını dəstəklədiyi qeyd olunub” - XİN-in məlumatında bildirilir.  Ötən il fevralın 24-də Rusiya Ukraynaya qarşı təcavüzkar müharibəyə başlayıb.  Azərbaycan bununla bağlı Qərb ölkələrinin Rusiyaya qarşı genişlətdiyi sanksiyalarına ( 2014-cü ildə Rusiya Ukrayanın Krım bölgəsini ilhaq edəndən sonra ona qarşı sanksiyalar başlamışdı) qoşulmasa da Ukraynaya bir neçə dəfə humanitar yardım etdiyini açıqlayıb.  Bu müharibədə minlərlə mülki insanın, bir neçə yüz min hərbi qulluqçunun həlak olduğu, millyonlala dinc insanın isə öz vətənindən qaçqın düşdüyü bildirilir.  Sumqayıtda heyvansevərlər şikayətçidir  İyunun 20-də heyvansevərlər Sumqayıt Şəhər İcra Hakimiyyətinin qarşısında etiraz aksiyası keçirib.  "Azərbaycan Heyvanların Mühafizəsi" İctimai Birliyinin rəhbəri Fərid Mansurov bildirib ki, gecə saatlarında Sumqayıtda kütləvi şəkildə sahibsiz itlər güllələnib. Onun iddiasına görə, həmin itlər peyvəndlənib və tamamilə təhlükəsiz olub: "Sumqayıt Şəhər İcra Hakimiyyətində bizə bunu etmədiklərini və itlərin kimlər tərəfindən güllələndiyini bilmədiklərini deyirlər. Onda kim bilir? Əlisilahlı adamlar gəzir, polis də bunları tutmağa acizdir?".  Sumqayıt Şəhər İcra Hakimiyyətindən toplaşanlara bildirilib ki, hadisəyə onların heç bir aidiyyəti yoxdur.  Məsələ ilə bağlı Daxili İşlər Nazirliyindən isə münasibət öyrənmək mümkün olmayıb.  Son vaxtlar ölkənin başqa bölgələrindən də oxşar şikayətlər eşidilir. Amma rəsmi qurumlar, hələlik, şikayətlərlə bağlı hər hansı ölçü götürüldüyünü açıqlamayıb.   'Qarabağ'ın rəqibi 'Linkoln' oldu  Bu gün, iyunun 20-də futbol üzrə Çempionlar Liqasında I təsnifat mərhələsinin püşkü atılıb.  Püşkatmada Azərbaycanın futbol üzrə çempionu "Qarabağ"ın da rəqibi müəyyənləşib. Azərbaycan çempionu bu mərhələdə "Linkoln"la (Cəbəllütariq) qarşılaşacaq. Ağdam klubu ilk matçı səfərdə keçirəcək.  UEFA Çempionlar Liqasında I təsnifat mərhələsinin ilk görüşləri iyulun 11-12-də baş tutacaq. Cavab oyunları bir həftə sonra təşkil olunacaq.  "Qarabağ" Çempionlar Liqasında qruplara düşmək üçün "Linkoln"dan başqa daha üç klubu da mübarizədən kənarlaşdırmalıdır.  BMT: Ukraynada 9 min mülki şəxs həlak olub  Rusiyanın 2022-ci il fevralın 24-də Ukraynada genişmiqyaslı işğala başlamasından bəri 9 min 83 ukraynalı mülki şəxs həlak olub. 15 min 779 dinc sakin isə xəsarət alıb.  Bu barədə Birləşmiş Millətlər Təşkilatının (BMT) İnsan Hüquqları üzrə Ali Komissarlığının iyun hesabatında bəhs edilir.  18 iyun 2023-cü il tarixinə olan məlumata görə, əhali arasında qurbanların ən çoxu Donetsk və Luqansk vilayətlərində qeydə alınıb.  Açıqlamaya görə, bu vilayətlərin Ukraynanın nəzarətində olan ərazisində 4 min 105 nəfər həlak olub, 5 min 861 nəfər yaralanıb. Həmin vilayətlərin Rusiya qoşunlarının işğal etdiyi hissəsində isə 718 dinc sakinin həlak olduğu, 2 min 521 nəfərin də yaralandığı bildirilir.  BMT izah edir ki, qurbanların real sayı daha çox ola bilər.  Bundan əlavə, hesabata Rusiya regionlarının xəsarət alan və öldürülən sakinləri daxil edilməyib.  Ukraynadakı müharibədə mülki şəxslərlə yanaşı, müxtəlif hesablamalara görə, bir neçə yüz min hərbçi yaralanıb və ya həlak olub. Münaqişə tərəfləri itkilərini, əsasən, açıqlamır, yalnız bir-birlərinin "fəlakətli" itkilərindən bəhs edirlər.  Yerevan Bakıya təklif göndərdiyini bildirir  Ermənistan sərhədlərin delimitasiyası ilə bağlı komissiyaların iclasının keçirilməsi lə bağlı Azərbaycana təklif göndərdiyini bildirir.  Bu barədə "Azadtutyun" un məlumat yayıb. Məlumatda qeyd olunur ki, belə bir təklifi Ermənistan baş nazirinin müavini Mher Qriqoryan azərbaycanlı həmkarı Şahin Mustafayevə göndərib. Məlumatda vurğulanır ki, Qriqoryanın ofisindən verilən məlumata görə, “təklifin əsas məqsədi Ermənistan-Azərbaycan sərhədində gərginliyə səbəb olan cari problemli məsələləri müzakirə etməkdir”.  Bu məlumata hələki Bakının mövqeyini öyrənmək mümkün olmayıb.  Şahin Mustafayevlə Mher Qriqoryan uyunun 2-də Moskvada görüşüblər. Bu görüş Rusiya Baş nazirinin müavini Aleksey Overçukun iştirakı ilə üçtərəfli İşçi Qrupun iclasında baş tutub.  Rusiya hökumətinin yaydığı məlumata görə, “görüş konstruktiv atmosferdə keçib”. Azərbaycan ilə Ermənistan arasında nəqliyyat əlaqələrinin açılmasının əlaqələndirilməsi sahəsində mühüm irəliləyiş məmnunluqla qeyd olunub.  Habelə vurğulanır ki, dəmir yolu əlaqəsinin bərpası və təşkili üzrə konkret addımların həyata keçirilməsi ilə bağlı “ümumi anlaşma” əldə olunub.  Məlumatda o da vurğulanır ki, “tərəflər üçtərəfli İşçi Qrupu çərçivəsində işi davam etdirmək barədə razılığa gəliblər”. Xatırlatma  2020-ci ildə 44 günlük İkinci Qarabağ müharibəsi nəticəsində Azərbaycan Qarabağın bir hissəsinə və ətraf 7 rayona nəzarəti bərpa edib.  Azərbaycan, Ermənistan, Rusiya rəhbərliyinin 2020-ci il noyabrın 9-da (10-da) imzaladığı birgə bəyanatla döyüşlər dayandırılandan sonra Laçın dəhlizində və Qarabağdakı təmas xəttində Rusiya sülhməramlıları yerləşdirilib.  1988-ci ildə başlayan Qarabağ münaqişəsi Azərbaycan və Ermənistan arasında döyüşlərə səbəb olub. 1994-cü il atəşkəs razılaşmasına qədər Azərbaycanın Dağlıq Qarabağ bölgəsi və ona bitişik 7 rayonu işğal edilmişdi.  MN: Azərbaycan Ordusunun mövqeləri intensiv atəşə tutulur  Azərbaycan Müdafiə Nazirliyinin iyunun 17-də yaydığı məlumatda Azərbaycan ordusunun mövqelərinin Ermənistan tərəfdən intensiv atəşə tutulduğu bildirir.  "İyunun 17-si saat 10:45-dən etibarən Ordumuzun Gədəbəy, Kəlbəcər və Laçın rayonları istiqamətlərində yerləşən bölmələri Ermənistan silahlı qüvvələrinin üzbəüz mövqelərdə yerləşən bölmələri tərəfindən müxtəlif çaplı atıcı silahlardan intensiv atəşə tutulur."-Müdafiə Nazirliyinin xəbərindı qeyd olunur.  Məlumatda Azərbaycan Ordusunun bütün istiqamətlərdə adekvat cavab tədbirləri gördüyü vurğulanır.  Nazirlik günün ikinci yarısında da bir-neçə dəfə Azərbaycan ordusunun mövqelərinin atəşə tutulduğunu bildirib.  Ermənistanın Müdafiə nazirliyi bu məlumatı növbəti dezinformasiya kimi qiymətləndirir və Azərbaycan Müdafiə Nazirliyini növbəti təxribat üçün informasiya bazası yaratmaqda ittiham edir. Xatırlatma  2020-ci ildə İkinci Qarabağ müharibəsi nəticəsində Azərbaycan Qarabağın bir hissəsinə və ətraf 7 rayona nəzarəti bərpa edib.  Həmin il Azərbaycan, Ermənistan və Rusiya rəhbərliyinin imzaladığı birgə bəyanatla döyüşlər dayandırılandan sonra Laçın dəhlizində və Qarabağdakı təmas xəttində Rusiya sülhməramlıları yerləşdirilib.  1988-ci ildə başlayan Qarabağ münaqişəsi Azərbaycan və Ermənistan arasında döyüşlərə səbəb olmuşdu.  1994-cü ildə gerçəkləşən atəşkəs razılaşmasına qədər Azərbaycanın Dağlıq Qarabağ bölgəsi və ona bitişik 7 rayonu işğal edilmişdi.  ToplumTV-nin əməkdaşı polisin ona xəsarət yetirdiyini deyir  Aksiyada saxlananların hamsı buraxılıb  İyunun 16-da Milli Məclisin qarşısında keçirilən etiraz aksiyasında saxlananların hamsı sərbəst buraxılıb. Bu barədə Azadlıq Radiosuna iyunun 17-də onların yaxınları məlumat verib.  İyunun 17-də Daxili İşlər Nazirliyi də həmin aksiyada Toplum TV-nin əməkdaşı Fatimə Mövlamlıya xəsrət yetirilməsi ilə bağlı onun şikayətinə də təkrar münasibət bildirib. DİN-in vurğulamasına görə, “qanunsuz aksiyada guya ona qəsd edilməsi iddiaları əsassızdır, həqiqəti əks etdirmir.” DİN-in mətbuat xidmətindən deyilib ki, bütün iddialar araşdırılıb, ərazidəki müşahidə kameralarına baxılıb: Araşdırmalarla məlum olub ki, F.Mövlamlı diqqətsizlikdən qəflətən hərəkət edən avtomobilin yoluna çıxıb.Aparılan tibbi rengten müayinələrində onun ayağında hər hansı fəsad – sınıq-çıxıq müəyyən edilməyib. Hadisədən sonra əlaqə saxlanılıb, onun vəziyyəti ilə maraqlanmışıq. Təəssüf edirik ki, belə xoşagəlməz hadisə baş verib.”  ***  Həbsdə olan (dini kəsimə yaxın sayılan) bəzi şəxslərin yaxınları bu gün, iyunun 16-da Milli Məclisin qarşısında etiraz aksiyası keçirməyə cəhd ediblər. Onlar qohumlarının günahsız olduğunu iddia ediblər.  Polis aksiyanı keçirməyə icazə verməyib, iştirakçılardan bəziləri polis maşınına mindirilərək aparılıb.  Aksiyanı işıqlandıran Toplum TV-nin əməkdaşı Fatimə Mövlamlının da xəsarət aldığı bildirilir. Mövlamlının sözlərinə görə, aksiyanı işıqlandıran zaman polis avtomobili onun ayağının üstündən keçib: "Məncə, maşını sürən polis əməkdaşı bunu qəsdən etdi. Hazırda ayağım şişib və ayağımı yerə basa bilmirəm. Xəstəxanadayam, rentgen müayinəsindən keçəcəyəm. Kameram da xəsarət alıb".  Bu il Azərbaycanda dini kəsimə yaxınlığı ilə seçilən onlarca şəxsin (say dəqiq bilinmir) həbs edildiyi bildirilir. Onlara narkotiklə bağlı və başqa ittihamların verildiyi deyilir. Yaxınları ittihamları qəbul etmirlər.  DİN: 'Polisin əməlində qəsd yoxdur'  Daxili İşlər Nazirliyi (DIN) Mətbuat xidmətindən daha sonra "Turan"a bildirilib ki, aksiya iştirakçıları polisə dəvət olunub, araşdırma aparılır.  ToplumTV-nin əməkdaşı F.Mövlamlı ilə bağlı isə deyilib ki, polisin əməlində qəsd yoxdur, məsələ araşdırılır.  Ukraynada Rusiya tərəfdən həlak olan mərkəzi asiyalılar…  Rusiyanın Ukraynadakı təcavüzkar müharibəsində Mərkəzi Asiya ölkələrindən ən azı 93 nəfər həlak olub. Onlardan 19-nun Qırğızıstandan, 34-nün Özbəkistandan, 40-nın isə Tacikistandan olduğu bildirilir.  Belə rəqəmlər BBC Rus xidmətinin araşdırmasında yer alır.  BBC-nin araşdırması Rusiya həbsxanalarından müharibəyə gedən və "Vaqner" özəl hərbi şirkətində işə götürülən əməkçi miqrantlara həsr olunub. Yazıda Rusiyada müxtəlif cinayətlərə görə məhkum olunmuş və həbsxanalardan Ukraynaya gətirilərək orada ölmüş bir neçə qırğızın ailəsindən bəhs edilir.  Məhkəmələrdə miqrantları müdafiə edən vəkil Mirlan Akilbekovun bildirməsinə görə, 2022-ci ilin yayında əlaqə saxladığı həmyerli məhbuslardan öyrənib ki, "Vaqner" azadlıqdan məhrumetmə yerlərində "verbovka" ilə məşğul olur.  Bu ilin martında Özbəkistanın Dövlət Təhlükəsizliyi Xidməti Rusiyada cəza çəkən Qaraqalpaqıstan sakininin Ukraynada öldüyü barədə məlumat yayıb. Onun Rusiya Federasiyasının işğal etdiyi ərazilərdə tikinti işlərinə göndərildiyi və dayandığı yerə mərmi düşdüyü bildirilir.  Bu ilin mayında Ukraynada daha bir Özbəkistan vətəndaşının öldüyü barədə məlumat yayılıb. O isə Rusiya həbsxanasından "səfərbər edilib". Anası deyib ki, o, müharibəyə getmək istəməyib, zorla müharibəyə göndərilib.  Dövlət büdcəsi artırıldı  Bu gün, iyunun 16-da Milli Məclis 2023-cü ilin dövlət büdcəsinə dəyişiklikləri qəbul edib.  Dövlət büdcəsinin gəlirləri 30 milyard 774 milyon manatdan 33 milyard 890 milyon 500 min manata (10.1 faiz), xərcləri isə 33 milyard 353 milyon 300 min manatdan 36 milyard 624 milyon 800 min manata (9.8 faiz) qaldırılıb.  Xərclərdə artırılan 3 milyard 271 milyon 500 min manatın böyük bir hissəsi (2 milyard 260 milyon manat) işğaldan azad olunmuş Qarabağ, Şərqi Zəngəzurda həyata keçirilən tikinti, bərpa və yenidənqurma işlərinin sürətləndirilməsi ilə bağlıdır. Artımın qalan hissəsi də ölkənin müdafiə qabiliyyətinin gücləndirilməsi və iqtisadi dəstək mahiyyəti daşımalıdır.  Əvvəlki sənəddə neftin bir barelinin ixrac qiyməti 50 dollar götürülmüşdü. İndi bu məbləğ 60 dollara çatdırılıb.  Rusiya Azərbaycandakı səfirini dəyişir  Rusiya Azərbaycana yeni səfir təyin edib. Bununla bağlı iyunun 14-də Rusiya prezidenti Vladimir Putin fərman imzalayıb.  Fərmanla bu vəzifəyə Mixail Yevdokimov təyin edilib. Bu təyinata qədər M.Yevdokimov Rusiya Xarici İşlər Nazirliyinin Müstəqil Dövlətlər Birliyi (MDB) ölkələri üzrə Birinci departamentinin direktoru olub.  Ondan öncə Rusiyanın Azərbaycandakı səfiri postunu Mixail Boçarnikov tutub. O, bu vəzifəyə 2018-ci ildə təyin edilmişdi.  Türkiyə-Azərbaycan Universitetinin yaradılacağı gözlənir  İyunun 13-də Azərbaycan və Türkiyə prezidentləri İlham Əliyev və Rəcəb Tayyib Ərdoğan arasında təkbətək və geniş tərkibli görüş olub. Daha sonra onlar mətbuata bəyanatlarla çıxış ediblər.  AzərTAC-ın xəbərinə görə, İlham Əliyev deyib ki, onlar müdafiə və müdafiə sənayesi sahələrində gələcək planlar haqqında danışıblar:  “Məmnuniyyətlə qeyd olundu ki, bu il 16 birgə hərbi təlim keçiriləcək, onlardan 6-sı artıq keçirilib.”  O habelə vurğulayıb ki, iki ölkə arasında ticarət dövriyyəsi sürətlə artır və artıq 6 milyard dollara yaxınlaşıb:  “Azərbaycandan Türkiyəyə təbii qazın ixracı artmaqdadır, ildən-ilə artır və bu gün biz razılığa gəldik ki, bundan sonra da artacaq.”  Onun deməsinə görə, müzakirə olunan məsələlərdən biri də təhsil sahəsi ilə bağlıdır:  “Türkiyə-Azərbaycan birgə universitetinin yaradılması istiqamətində danışıqlar indi son mərhələdədir.”  Ərdoğan deyib ki, hazırda atdıqları və atacaqları addımlardan biri də Türkiyə-Azərbaycan Universiteti məsələsidir:  “Beləliklə, azərbaycanlı gənclərimiz Türkiyəyə rahatlıqla gələ biləcəkləri kimi, türk gəncləri də eyni qaydada Azərbaycandakı universitetdə oxumaq şansı əldə edəcəklər.”  Türkiyə prezidentinin əlavə etməsinə görə, ən mühüm məsələlərdən biri də xüsusilə hazırda özəl sektorlarının atdığı addımlardır:  “Şirkətlərimiz kənd təsərrüfatı, heyvandarlıq sahələrində müştərək fəaliyyəti uğurla həyata keçirirlər. Bununla yanaşı, nəqliyyat sahəsində türk podratçı firmaları həqiqətən də Azərbaycanda uğurlu infrastruktur layihələrini həyata keçirirlər”.  Ərdoğan iyunun 12-də Azərbaycana gəlib. Onun səfəri iyunun 13-də başa çatıb.  Sumqayıtda kimya zavodunda yanğın söndürülüb  Sumqayıt şəhərində yerləşən Etilen-Polietilen Zavodunda iyunun 13-də səhər saatlarından başlayan yanğının söndürüldüyü bildirilir.  Bu barədə iyunun 13-ü, günün ikinci yarısı Fövqəladə Hallar Nazirliyi məlumat yayıb: “… Yanacaq çənindəki yanğının mümkün partlayışla nəticələnməsi və digər çənlərə keçərək ağır fəsadların yaranmasına imkan verilməyib.”  Yanğının səbəbi və dəymiş ziyan, hələlik, açıqlanmayıb.  ***  İyunun 13-də səhər saatlarında SOCAR-ın "Azərikimya" İstehsalat Birliyinin Etilen-Polietilen Zavodunda yanğın başlayıb.  Fövqəladə Hallar Nazirliyindən bildirilib ki, zavodda 600 litrlik kürə tipli neft çəni yanır: "Hazırda çənin içərisində 60 faiz məhlul var. Mütəxəssislər tərəfindən neftin çəkilməsi prosesi gedir. Çəkilmə prosesi saatda 25 tondur. Bu proses təxminən 6-7 saat çəkəcək".  Hələlik, yanğının səbəbi açıqlanmır.    Gündəm  Bölmənin bütün materialları burada  Azadlıq Trend  1  Azərbaycan Qarabağ ermənilərinə Ağdam yolunu təklif edir: Xankəndidən reaksiyalar  2  'Nə sovet hökuməti, nə də Heydər Əliyev izn vermişdi' - Söyüdlüdəki zəhər gölü ilə bağlı önəmli detallar açılır  3  Vardanyan Qarabağda internet tapmır. Etnik erməni liderlər üçün halqa daralır  4  "Müharibədən sonra erməni xalqı qəbul edib ki..." Yerevanla telekörpü #Izahla  5
